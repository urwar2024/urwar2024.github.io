<html><body>
<div class='article'>
<div class='title'><h1>Кирило Буданов розповів про підготовку серйозної операції в Криму</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це він розповів у документальному фільмі «Війна за море: від Дніпра до Криму»,...'/>
<meta property='published_time' content='2024-03-11T09-29-99'/>
<meta property='tags' content='агресія рф, війна, ГУР МО України, Кирило Буданов'/>
<meta property='images'> content='https://armyinform.com.ua/wp-content/uploads/2023/09/budanov.jpg'/>
Author: Army Inform
<br>
Categories: Важливо, Новини
<br>
Description: Про це він розповів у документальному фільмі «Війна за море: від Дніпра до Криму»,...
<br>
Published Time: 2024-03-11T09-29-99
<br>
Tags: агресія рф, війна, ГУР МО України, Кирило Буданов
<br>
Images: <a href="https://armyinform.com.ua/wp-content/uploads/2023/09/budanov.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="674" sizes="(max-width: 1200px) 100vw, 1200px" src="../../ORI/ArmyInform/Images/2024-03-11T09-29-99/000000.jpg" srcset="../../ORI/ArmyInform/Images/2024-03-11T09-29-99/000000.jpg" width="1200"/> </figure><!-- .post-thumbnail -->
<p><strong> Начальник Головного управління розвідки МО України генерал-лейтенант Кирило Буданов заявив, що місії бойових підрозділів у Чорному морі свідчать про підготовку серйозної операції в тимчасово окупованому Криму. </strong></p>
<p>Про це він <a href="https://gur.gov.ua/content/nashi-dii-u-chornomu-mori-tse-pidhotovka-do-serioznoi-operatsii-v-krymu-kyrylo-budanov.html" rel="nofollow" target="_blank">розповів</a> у документальному фільмі «Війна за море: від Дніпра до Криму», прем’єра якого відбулася 10 березня в ефірі телемарафону.</p>
<p>«Це все — підготовчі заходи до серйозної операції в Криму. Це перевірка правильності наших тверджень про шляхи підходу і відходу звідти. Крім того, це гарне послання для населення, яке живе в окупації вже 10 років. Багато хто з них вірить у те, що їх забули», — сказав Кирило Буданов.</p>
<p>Воїни ГУР МОУ, які брали участь у плануванні та реалізації бойових місій, повʼязаних одним стратегічним задумом, також розповіли деталі війни за море у 2022-2023 роках.</p>
<p>Зазначається, що влітку 2023 року бійці спецпідрозділу «Шаман» скористались неуважністю окупантів і переправились на лівий берег Дніпра в Херсонській області.</p>
<p>«Ми зрозуміли, що противник не досить обізнаний в обстановці. Здійснили на човнах захід на територію противника у міжпозиційний простір, висадилися, відразу відбулося декілька інтенсивних зіткнень зі спостережними постами противника. Деякі спостережні пости були майже у повному складі знищені або взяті у полон», — описав перші кроки створення лівобережного плацдарму командир спецпідрозділу з позивним «Шаман».</p>
<p>У липні 2023 року бійці спецпідрозділу «Тимура» повернули під контроль держави нафтогазовидобувну платформу «Україна», а згодом брали участь у кримській операції «Пробудження сили».</p>
<p>«У ворога не буде панування у морі ніколи, що б вони там собі не придумували. Це наше Чорне море, це наші “вишки”, наш Крим, наш Зміїний острів», — заявив командир спецпідрозділу ГУР МОУ.</p>
<p>Крім того, зазначається, що знищення кораблів ворожого флоту — це зона відповідальності спецпідрозділу Group 13. Командир підрозділу з позивним «Тринадцятий» наголосив, що кожна подібна місія вимагає ретельної підготовки.</p>
<p>«Ми розуміємо, як треба маневрувати, під яким кутом заходити, з якої сторони. Ми оцінюємо дуже багато факторів перед тим, як атакувати. І після цього вже починається пошук цілі. Після виявлення, коли борти виходять на вигідну позицію, здійснюється одночасна атака всіма бортами», — пояснив військовий.</p>
<p>Раніше в ГУР <a href="https://armyinform.com.ua/2024/03/07/plan-zahoplennya-aerodromu-antonov-z-vysadkoyu-tam-tysyachi-rosiyan-nadav-nadijnyj-informator-gur/">повідомили</a>, що план захоплення аеродрому «Антонов» з висадкою там тисячі росіян надав надійний інформатор.</p>
</div>
</div>
<div class='source'><p>Source: <a href="https://armyinform.com.ua/2024/03/11/kyrylo-budanov-rozpoviv-pro-pidgotovku-serjoznoyi-operacziyi-v-krymu/">https://armyinform.com.ua/2024/03/11/kyrylo-budanov-rozpoviv-pro-pidgotovku-serjoznoyi-operacziyi-v-krymu/</a></p></div>
</div>
</body></html>