<html><body>
<div class='article'>
<div class='title'><h1>«Командир каже, що подарував мене начмеду» — історія бойового медика «Балу»</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Life story, Новини'/>
<meta property='description' content='Побратими кличуть Тимура «Балу» — не тільки через зріст. Цей богатир під час перебування...'/>
<meta property='published_time' content='2024-03-11T06-53-99'/>
<meta property='tags' content='Балу, бойовий медик, військова медицина'/>
<meta property='images'> content='https://armyinform.com.ua/wp-content/uploads/2024/03/121lifestory.jpg,
https://armyinform.com.ua/wp-content/uploads/2024/03/1-10.jpeg,
https://armyinform.com.ua/wp-content/uploads/2024/03/2-9.jpeg,
https://armyinform.com.ua/wp-content/uploads/2024/03/3-8.jpeg,
https://armyinform.com.ua/wp-content/uploads/2024/03/4-3.jpeg'/>
Author: Army Inform
<br>
Categories: Life story, Новини
<br>
Description: Побратими кличуть Тимура «Балу» — не тільки через зріст. Цей богатир під час перебування...
<br>
Published Time: 2024-03-11T06-53-99
<br>
Tags: Балу, бойовий медик, військова медицина
<br>
Images: <a href="https://armyinform.com.ua/wp-content/uploads/2024/03/121lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/1-10.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/2-9.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/3-8.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/4-3.jpeg">000004.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-03-11T06-53-99/000000.jpg" srcset="../../ORI/ArmyInform/Images/2024-03-11T06-53-99/000000.jpg" width="2000"/> </figure><!-- .post-thumbnail -->
<p><strong> З колишнім тероборонцем Тимуром кореспондентка АрміяInform зустрічається в центрі міста. По сходах до журналістського хабу, спираючись на милицю, підіймається кремезний — під 2 метри, чоловік. </strong></p>
<p>Побратими кличуть Тимура «Балу» — не тільки через зріст. Цей богатир під час перебування на фронті неодноразово проявляв неабияку спритність в організації роботи медичного пункту, мудрим словом підтримував поранених товаришів.</p>
<p>Заради них чоловік приніс у жертву своє здоров’я — сьогодні кожен крок дається йому з трудом: невчасне звернення до лікарів з приводу травми коліна призвело до незворотних змін в організмі…</p>
<p>До «великої війни» Тимур жив життям пересічного українського громадянина: виховував двох синів, мав власну справу — сервіс з ремонту комп’ютерної техніки. З 2014-го займався волонтерством для східного фронту.</p>
<img alt="" class="verticalimg alignnone wp-image-549928 size-full" height="1280" loading="lazy" src="../../ORI/ArmyInform/Images/2024-03-11T06-53-99/000001.jpeg" srcset="../../ORI/ArmyInform/Images/2024-03-11T06-53-99/000001.jpeg" width="960"/>
<p>24 лютого 2022 року розпочалося для чоловіка зі звуків артилерійських вибухів — «Балу» мешкає на Салтівці, мікрорайоні Харкова, найближчого за розташуванням до кордонів з росією.</p>
<p>— Від тих звуків я буквально скотився з ліжка. Зателефонував дружині — вона медик, працює в травмпункті. Сказала, що надходять перші поранені — тобто почалося те, на що ми очікували, але до останнього не вірили, — згадує Тимур.</p>
<p>Перші кілька днів чоловік намагався «існувати» у своєму мікрорайоні: обладнав підвал під укриття, займався пошуками їжі та можливістю зарядити павербанки, їх потім роздавав сусідам і людям поважного віку, які просто боялися покидати бомбосховища або помешкання.</p>
<p>А дружина Тимура цілодобово перебувала на роботі: кількість жертв російських обстрілів зростала, деякі її колеги відмовлялися виходити на зміну або просто не могли дістатися.</p>
<p>Жінка ж не бачила сенсу долати шлях у майже 10 кілометрів пішки, наражаючи своє життя на небезпеку. Згодом до неї приєднався один із синів подружжя — влаштувався в травмпункт санітаром.</p>
<p>А Тимур почав шукати можливість вступити до лав українського війська: йому так і кортіло взяти до рук зброю, аби вбивати тих, хто прийшов з війною на Слобожанщину.</p>
<p>— Якось в одному з телеграм-каналів я прочитав оголошення, що формується нова бригада тероборони. Зателефонував за вказаним номером, приїхав, оформився. Це було 9 березня 2022 року, — згадує армієць.</p>
<p>Через те, що батальйон територіальної оборони, куди було розподілено чоловіка, щойно сформувався, і в перші дні, поки не було налагоджене забезпечення, крім зброї, особовий склад нічого не мав. На допомогу приходили волонтери:</p>
<p>— Вони надали нам перші «аптечки»: такий собі файл, у якому лежав бинт, шприц, ампула анальгіна, кілька пігулок і джгут. Коли виявилося, що інші розуміються на цьому ще менше, ніж я, мене відправили роздати їх людям і пояснити, що з цим добром робити, — усміхається чоловік.</p>
<img alt="" class="alignnone size-full wp-image-549929" height="1280" loading="lazy" src="../../ORI/ArmyInform/Images/2024-03-11T06-53-99/000002.jpeg" srcset="../../ORI/ArmyInform/Images/2024-03-11T06-53-99/000002.jpeg" width="960"/>
<p>Після цього випадку «Балу» призначили на посаду санітара, а згодом відправили на курси з тактичної медицини. Вже на місці виявилося, що це курси для військових з медичною освітою…</p>
<p>Упродовж тижня чоловік опановував медичну науку, як то кажуть, не підіймаючи голови. Випускні іспити «Балу» здав на відмінно…</p>
<p>Ділиться, що сприяв успіху в навчанні досвід надання домедичної допомоги в походах на байдарках, які залишилися в далекому колишньому житті. Крім того, його мати також була медиком — з дитинства Тимур був дуже допитливим та перечитав багато профільної літератури.</p>
<p>Перший «300-й» в кар’єрі бойового медика «Балу» стався, коли окупанти поцілили в пункт постійної дислокації підрозділу:</p>
<p>— Тієї ночі я повинен був якраз перевірити пости. Я вже виходив, але в останню мить повернувся взяти щось забуте. І ось я відходжу кілька кроків від дверей, і в цей момент мене відкидає ударною хвилею!</p>
<p>Найімовірніше, чоловік дістав тоді контузію — деякий час він приходив до тями та намагався зрозуміти, де він та що відбувається навкруги.</p>
<p>Опритомнів тероборонець від криків — поранень дістав його побратим. Вже в підвалі Тимур і ще двоє медиків надали товаришу допомогу.</p>
<p>«Балу» пригадує, що життя постраждалому хлопцю врятувала оклюзійна накладка, яку йому подарували під час вручення сертифікатів про проходження медичних курсів.</p>
<p>Побратимів-медиків же Тимур вразив витримкою духу: жодної паніки, лише холодний розум під час надання допомоги і чітка послідовність в діях… Хоча, зазначає, про себе переживав, що про щось забуде, щось піде не так.</p>
<p>Після успішного контрнаступу українських Сил безпеки та оборони на Харківщині батальйон, де проходив службу «Балу», отримав наказ висунутися на Донеччину.</p>
<p>— Одного дня мені телефонує командир зі словами: збирай речі, я тебе подарував начмеду. Я відправився в Бахмут, де вже тривали запеклі бої, де медиків катастрофічно не вистачало, — згадує чоловік.</p>
<p>Уже безпосередньо в місці-фортеці тероборонець разом з новим начальником обладнав стабілізаційний пункт. Розповідає, що «стабік» був розташований у напівпідвальному приміщенні.</p>
<p>Допомагали облаштуванням побратими — вишукували якійсь шафки, розкладачки, двері, матраци.</p>
<p>Так розпочалися бойові бахмутські пригоди «Балу».</p>
<img alt="" class="alignnone size-full wp-image-549930" height="867" loading="lazy" sizes="(max-width: 1156px) 100vw, 1156px" src="../../ORI/ArmyInform/Images/2024-03-11T06-53-99/000003.jpeg" srcset="../../ORI/ArmyInform/Images/2024-03-11T06-53-99/000003.jpeg" width="1156"/>
<p>Чоловік розповідає, що завдяки відмінній підготовці з такмеду — комбат «Іспанець» приділяв цьому особливу увагу — поранених привозили вже перев’язаних, з правильно накладеними турнікетами.</p>
<p>Залишалося їх тільки завантажити в автівку і доправити до медичного закладу в Дружківці.</p>
<p>— Поранення були переважно мінно-вибухові. Одним із найскладніших був крайній «300-й»: у нього був перелом ноги, рана в паху, плюс йому дуже посікло обличчя та очі — було незрозуміло, чи буде він взагалі бачити.</p>
<p>Ситуація ускладнювалася тим, що боєць взагалі не міг терпіти болю і всіляко заважав надавати йому допомогу.</p>
<p>— Ми з ним пропрацювали майже до ранку, дійшли до важких знеболювальних, оскільки інше його просто не брало. Він постійно крутився, кричав, через що кровотеча лише посилювалася. Видихнули, коли відправили його в евакуацію, — розповідає «Балу».</p>
<p>Але, згадує чоловік, серед поранених траплялися й такі, хто вражав своєю силою волі:</p>
<p>— Привезли нашого розвідника, в якого фізично було відсутнє коліно — його просто вирвало вибухом. Він був весь посічений, сильно була травмована рука, але людина відмовилася від знеболювальних. Він терпів, жартував, поки обробляли його рани, — мабуть, такий характер…</p>
<img alt="" class="alignnone size-full wp-image-549931" height="1156" loading="lazy" src="../../ORI/ArmyInform/Images/2024-03-11T06-53-99/000004.jpeg" srcset="../../ORI/ArmyInform/Images/2024-03-11T06-53-99/000004.jpeg" width="867">
<p>Були в практиці Тимура й нетипові випадки, коли доводилося надавати медичну допомогу не через травми.</p>
<p>— Побратими доставили пораненого на дерев’яних дверях. Мабуть, тоді в крові у «носіїв» грав адреналін, тому що я потім спробував підняти ці двері — вони були непід’ємні, а хлопці чи то несли, чи то тягли їх кілометрів півтора-два.</p>
<p>Одному з військових вже в «стабіку» від навантаження стало погано і він знепритомнів — прихопило серце. Довелося терміново реанімувати.</p>
<p>Одного разу, коли завантажували чергового пораненого до пікапу, «Балу» відчув різкий біль у коліні. Він майже не міг ступити на ногу — потрібно було терміного звертатися до фахівця і з’ясовувати причину, але чоловік розумів, що потрібен тут, на передовій.</p>
<p>Так, на знеболювальних, минуло близько півтора місяця.</p>
<p>Окремий батальйон тероборони на чолі з комбатом Олегом Черкашиним <a href="https://armyinform.com.ua/2023/08/09/bagatopoverhivky-skladalysya-niby-kartkovi-kombat-ispanecz-pro-boyi-na-harkivshhyny-ta-v-bahmuti/">виходив</a> з Бахмута останнім — вони тримали оборону міста.</p>
<p>Виїжджали вранці, ледве зайнялася ранкова зоря. «Дорогу життя» ворог нещадно крив снарядами. Поряд з автівкою, в якій сидів Тимур, лягла міна — пікап заглох. Частину шляху довелося долати пішки — із хворою кінцівкою і повним медичним наплічником: чоловік не хотів залишати окупантам ані таблетки, ані шприца. На щастя, вихід минув благополучно…</p>
<p>Після боїв за місто-фортецю «сталевий» батальйон ТрО відправили на Сумщину. Вже там «Балу» обійняв посаду ротного медика. Разом з колегами налагодили співпрацю з місцевою амбулаторією — багато хто після запеклих боїв мав проблеми зі здоров’ям, які потрібно було вирішувати тут, на місці.</p>
<p>Болі в коліні, а згодом і в тазостегновому суглобі посилювалися: Тимура вже не брали навіть серйозні знеболювальні препарати. Коли врешті-решт чоловік звернувся до фахівців, вердикт виявився невтішним — почався некроз тазостегнового суглоба, потрібне ендопротезування.</p>
<p>Кілька місяців тому чоловіка прооперували. Військово-лікарська комісія визнала Тимура непридатним. Торік у жовтні він завершив військову службу.</p>
<p>Наразі «Балу» проходить реабілітацію і допомагає побратимам на волонтерських засадах — війна з російським агресором триває, відпочивати будемо потім…</p>
<p><em>Фото з архіву героя</em></p>
<p> </p>
</img></div>
</div>
<div class='source'><p>Source: <a href="https://armyinform.com.ua/2024/03/11/komandyr-kazhe-shho-podaruvav-mene-nachmedu-istoriya-bojovogo-medyka-balu/">https://armyinform.com.ua/2024/03/11/komandyr-kazhe-shho-podaruvav-mene-nachmedu-istoriya-bojovogo-medyka-balu/</a></p></div>
</div>
</body></html>