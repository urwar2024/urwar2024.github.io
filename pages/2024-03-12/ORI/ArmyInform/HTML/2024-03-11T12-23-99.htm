<html><body><h1>У Силах оборони розповіли про «зброю останньої надії» росіян на Запорізькому напрямку</h1><hr/>Published Time: 2024-03-11T12-23-99<br>Author: Army Inform<br>Description: Відповідну заяву Дмитро Лиховій зробив у прямому ефірі телемарафону «Єдині новини» 11...<br>Images: <a href="https://armyinform.com.ua/wp-content/uploads/2024/03/979d69ade6478e8414484a627569740b.jpeg">000000.jpeg</a><br>Categories: Новини<br>Tags: stoprussia, агресія рф, боєприпаси, вторгнення рф, Запорізький напрямок, отруйна речовина<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="630" src="../Images/2024-03-11T12-23-99/000000.jpeg" srcset="../Images/2024-03-11T12-23-99/000000.jpeg" width="1200"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Речник оперативно-стратегічного угруповання військ «Таврія» капітан Дмитро Лиховій розповів про нарощення використання російською окупаційною армією боєприпасів з отруйними речовинами на Запорізькому напрямку. </strong></p>
<p>Відповідну заяву Дмитро Лиховій зробив у прямому ефірі телемарафону «Єдині новини» 11 березня 2024 року.</p>
<p>«Що стосується Запорізького напрямку, можу сказати ще таку інформацію, яка непокоїть: росіяни дедалі частіше застосовують боєприпаси з отруйною речовиною», — зазначив він.</p>
<p>За словами речника ОСУВ «Таврія», якщо порахувати статистку за весь попередній тиждень, з 4 до 10 березня 2024 року, було зафіксовано близько 60 скидів гранат з отруйною речовиною задушливо-сльозогінної дії.</p>
<p>«Переважно це хлорпікрин або щось подібне. І ось за вчорашню добу, тільки за добу, було 9 таких скидів. Майже всі вони на Запорізькому напрямку», — зазначив Дмитро Лиховій.</p>
<p>Він підкреслив, що така практика використання ворогом боєприпасів з отрутою — це свідчення їхньої неспроможності досягти своїх цілей іншими способами.</p>
<p>«Коли ворог не може домогтися виконання свої задач в звичайний спосіб, звичайною артилерією, авіацією, FPV-дронами, вони вдаються до зброї останньої надії. Це хімічні речовини, отруйні речовини, коли вони хочуть просто ось таким чином викурити наших військових з окопів», — розповів речник ОСУВ «Таврія».</p>
<p>При цьому він наголосив, що Сили оборони України знаходять способи протистояти і цим діям ворога.</p>
<p>«Доводиться застосовувати засоби індивідуального захисту. І, звичайно, доводиться боротися з російськими дронами, які беруть участь у цих скидах», — зазначив Дмитро Лиховій.</p>
<p>Як повідомляла <a href="https://armyinform.com.ua/2024/03/10/na-zaporizkomu-napryamku-okupanty-znovu-zastosuvaly-himichnu-zbroyu/">АрміяInform</a>, за добу з 9 на 10 березня 2024 року було зафіксовано 15 випадків застосування військами рф боєприпасів з отруйною речовиною.</p>
</div><p>Source: <a href="https://armyinform.com.ua/2024/03/11/u-sylah-oborony-rozpovily-pro-zbroyu-ostannoyi-nadiyi-u-rosiyan-na-zaporizkomu-napryamku/">https://armyinform.com.ua/2024/03/11/u-sylah-oborony-rozpovily-pro-zbroyu-ostannoyi-nadiyi-u-rosiyan-na-zaporizkomu-napryamku/</a></p></body></html>