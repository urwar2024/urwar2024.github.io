<html><body><h1>14 років тюрми отримав «голова» окупованої Балаклії</h1><hr/>Published Time: 2024-03-11T16-36-99<br>Author: Army Inform<br>Description: Про це повідомив 11 березня Офіс Генерального прокурора.    За даними слідства, під час...<br>Images: <a href="https://armyinform.com.ua/wp-content/uploads/2024/03/balakliya_zradnyk-e1710167721775.jpg">000000.jpg</a><br>Categories: Новини<br>Tags: Балаклія, колаборанти, Офіс Генерального прокурора<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="880" src="../Images/2024-03-11T16-36-99/000000.jpg" srcset="../Images/2024-03-11T16-36-99/000000.jpg" width="1280"> </img></figure><!-- .post-thumbnail -->
<p><strong> Суд визнав жителя Харківщини винним у колабораційній діяльності  за те, що він під час захоплення Балаклії очолив псевдополіцію, а згодом й окупаційну адміністрацію.  </strong></p>
<p>Про це <a href="https://t.me/pgo_gov_ua/22319" rel="nofollow" target="_blank">повідомив 11 березня</a> Офіс Генерального прокурора.</p>
<p>За даними слідства, під час окупації Балаклії колишній правоохоронець добровільно співпрацював з представниками зс рф.</p>
<p>На початку червня 2022 року чоловік обійняв посаду «исполняющего обязанности начальника Балаклейского отдела полиции Изюмского района Управления внутренних дел Временной гражданской администрации Харьковской области».</p>
<p>До його повноважень входило: приймання на роботу нових співробітників, затвердження внутрішніх документів, організація службової діяльності та матеріально-технічного забезпечення підлеглих. Також засуджений брав участь у нарадах, які проводили представники окупаційних органів влади.</p>
<p>Він також пропонував своїм колишнім колегам працевлаштуватись до псевдополіції, аргументуючи високою заробітною платою в російських рублях та комфортними умовами праці.</p>
<p>Надалі окупанти перепризначили чоловіка на посаду «исполняющего обязанности начальника Балаклейского территориального управления Изюмской ВГА Харьковской области».</p>
<p>Після того, як ЗСУ почали контрнаступ на Харківщині, псевдопосадовець намагався втекти до «лнр», проте у м. Куп’янськ його затримали співробітники Державного бюро розслідувань.</p>
<p>Йому призначено покарання у виді 14 років позбавлення волі з позбавленням права обіймати посади в органах державної влади, місцевого самоврядування та правоохоронних органах України строком на 11 років з конфіскацією всього належного йому майна.</p>
<p>Раніше <a href="https://armyinform.com.ua/2024/03/11/zapakovano-kolaborantku-yaka-dopomagala-rf-u-provedenni-pidryvnoyi-diyalnosti-proty-ukrayiny/">АрміяInform повідомляла</a>, що було затримано колаборантку, яка допомагала рф у проведенні підривної діяльності проти України.</p>
<p> </p>
</div><p>Source: <a href="https://armyinform.com.ua/2024/03/11/14-rokiv-otrymav-golova-okupovanoyi-balakliyi/">https://armyinform.com.ua/2024/03/11/14-rokiv-otrymav-golova-okupovanoyi-balakliyi/</a></p></body></html>