<html><body><h1>Затримані злочинці, які погрозами відправки у Третю штурмову отримали з киянина 1,7 млн гривень</h1><hr/>Published Time: 2024-03-11T19-11-99<br>Author: Army Inform<br>Description: Про це повідомив 11 березня Офіс Генерального прокурора.    За даними слідства, один із...<br>Images: <a href="https://armyinform.com.ua/wp-content/uploads/2024/03/psevdotczk4.jpg">000000.jpg</a><br>Categories: Новини<br>Tags: здирництво, Офіс Генерального прокурора, псевдоТЦК, шахрайство<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="333" src="../Images/2024-03-11T19-11-99/000000.jpg" srcset="../Images/2024-03-11T19-11-99/000000.jpg" width="592"> </img></figure><!-- .post-thumbnail -->
<p><strong> Повідомлено про підозру чотирьом учасникам злочинної групи, які під виглядом працівників ТЦК та ДБР вимагали гроші.  </strong></p>
<p>Про це <a href="https://t.me/pgo_gov_ua/22320" rel="nofollow" target="_blank">повідомив 11 березня</a> Офіс Генерального прокурора.</p>
<p>За даними слідства, один із підозрюваних був давно знайомим з підприємцем та у січні 2024 запропонував йому допомогу в оформленні «білого» військового квитка у зв’язку нібито із захворюванням крові, аби чоловік уникнув можливого призову на військову службу.</p>
<p>Вартість своїх послуг він оцінив у 388 тис. грн.  Після одержання цієї суми ділок залучив до шахрайської схеми ще трьох спільників, які розподілили між собою ролі для подальших незаконних заробітків.</p>
<p>Протягом січня-березня 2024 року члени групи погрожували потерпілому «відправкою на фронт», телефонували, відправляли «фейкові» скріншоти начебто від працівників ТЦК, чекали потерпілого біля дому та роботи, переодягалися у військову форму для переконливості.</p>
<p>Таким чином вони змушували чоловіка платити їм знову і знову.</p>
<p>Чоловіки під виглядом військових та співробітників ДБР організували фейкове затримання потерпілого та під погрозами отримали від нього його 600 тисяч грн за «закриття питання» нібито за підробку військового квитка.</p>
<p>Згодом підозрювані розіграли виставу, начебто везуть постраждалого до одного з районних ТЦК і після проходження комісії його відправлять служити в Третю окрему штурмову бригаду в зоні найзапекліших бойових дій.</p>
<p>І знову, аби все залагодити, з чоловіка вимагали гроші. Загалом, під різними приводами учасники злочинної групи отримали від постраждалого близько 1,7 млн грн потерпілого.</p>
<p>В ході контролю за вчиненням злочину, в момент передачі 4000 доларів США фігурантів затримано.</p>
<p>Наразі чоловікам повідомлено про підозру та обрано запобіжні заходи у вигляді тримання під вартою.</p>
<p>Раніше <a href="https://armyinform.com.ua/2024/02/26/vykryto-vyaznya-yakyj-vyduryuvav-groshi-u-rodychiv-vijskovopolonenyh-ta-znyklyh-bezvisty/">АрміяInform повідомляла</a>, що викрито в’язня, який видурював гроші в родичів військовополонених та зниклих безвісти.</p>
</div><p>Source: <a href="https://armyinform.com.ua/2024/03/11/zatrymani-zlochynczi-yaki-pogrozamy-vidpravky-u-tretyu-shturmovu-otrymaly-z-kyyanyna-17-mln-gryven/">https://armyinform.com.ua/2024/03/11/zatrymani-zlochynczi-yaki-pogrozamy-vidpravky-u-tretyu-shturmovu-otrymaly-z-kyyanyna-17-mln-gryven/</a></p></body></html>