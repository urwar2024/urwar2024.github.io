<html><body><h1>У ВМС ЗСУ розповіли про безглуздість будування нових кораблів рф</h1><hr/>Published Time: 2024-03-11T10-19-99<br>Author: Army Inform<br>Description: Відповідні коментарі Дмитро Плетенчук надав під час прямого ефіру телемарафону «Єдині...<br>Images: <a href="https://armyinform.com.ua/wp-content/uploads/2024/03/2886630.jpeg">000000.jpeg</a><br>Categories: Новини<br>Tags: stoprussia, агресія рф, ВМС ЗС України, вторгнення рф, Дмитро Плетенчук<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="900" src="../Images/2024-03-11T10-19-99/000000.jpeg" srcset="../Images/2024-03-11T10-19-99/000000.jpeg" width="1260"> </img></figure><!-- .post-thumbnail -->
<p><strong> Речник Військово-Морських Сил Збройних Сил України капітан 3 рангу Дмитро Плетенчук заявив, що в будуванні нових військових кораблів у російській федерації немає сенсу, бо вони не можуть наразі дати раду з тими кораблями, що в них залишились у наявності. </strong></p>
<p>Відповідні коментарі Дмитро Плетенчук надав під час прямого ефіру телемарафону «Єдині новини» вранці 11 березня 2024 року, передає АрміяInform.</p>
<p>За його словами, рф має можливість поповнювати свій флот.</p>
<p>«Що стосується поповнення складу корабельного, в принципі, таку можливість вони мають. Звісно, обмеженою кількістю кораблів, в сенсі їх розмірів. Сполучення з Азовсько-Чорноморським регіоном у російської федерації є. Це і Волго-Донський канал з Каспія, де теж є кораблі, де внутрішні води російської федерації так званої, які дозволяють з Казані спускати кораблі в Азов, які в Зеленодольску, наприклад, будуються — малі ракетні кораблі», — розповів Дмитро Плетенчук.</p>
<p>Однак він вказав на безглуздість будування нових російських кораблів.</p>
<p>«Тут по-іншому питання стоїть. Чи є в цьому сенс? Тому що вони зараз обмежені у застосуванні навіть наявних кораблів, наявних одиниць. Який сенс додавати ще мішені для Сил оборони України в Чорному морі?» — риторично запитав речник ВМС ЗСУ.</p>
<p>Також він зазначив, що якби росія вивела свої кораблі з Чорного моря — це вже була б капітуляція.</p>
<p>«Що стосується проходу через турецьки протоки, які ще називають Босфор і Дарданелли, згідно з конвенцією Монтре 36 року зайти вони не можуть, як і ми. Вийти теоретично теж не можуть, але все одно на рішення Турецької Республіки, яка фактично є власником цих проток. Навіть не в цьому проблема. А в тому, що вийти з акваторії Чорного моря собі дозволити вони, звісно, не можуть. Тому що у них є там узбережжя так само, у Чорному і Азовському морі. І не виконувати завдання з охорони власних територіальних вод вони так само собі дозволити не можуть, тому що це вже буде відверта капітуляція», — зазначив Дмитро Плетенчук.</p>
<p>Як повідомляла <a href="https://armyinform.com.ua/2024/03/11/u-vms-zsu-vkazaly-na-unikalnu-pauzu-z-vyvedennyam-vorogom-korabliv-u-chorne-more/">АрміяInform</a>, у ВМС ЗСУ вказали на унікальну паузу з виведенням ворогом кораблів у Чорне море.</p>
</div><p>Source: <a href="https://armyinform.com.ua/2024/03/11/u-vms-zsu-rozpovily-pro-bezgluzdist-buduvannya-novyh-korabliv-rf/">https://armyinform.com.ua/2024/03/11/u-vms-zsu-rozpovily-pro-bezgluzdist-buduvannya-novyh-korabliv-rf/</a></p></body></html>