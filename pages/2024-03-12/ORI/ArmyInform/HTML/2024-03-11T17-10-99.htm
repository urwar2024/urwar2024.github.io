<html><body><h1>У Харкові відкрився рекрутинговий центр бригади «сірківців»</h1><hr/>Published Time: 2024-03-11T17-10-99<br>Author: Army Inform<br>Description: На відкритті закладу були присутні представники військової частини. Командир батальйону...<br>Images: <a href="https://armyinform.com.ua/wp-content/uploads/2024/03/photo1710169531.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/fedorenko-scaled.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/img_3223-scaled.jpg">000002.jpg</a><br>Categories: Новини<br>Tags: stoprussia, агресія рф, рекрутинг<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="844" sizes="(max-width: 1500px) 100vw, 1500px" src="../Images/2024-03-11T17-10-99/000000.jpeg" srcset="../Images/2024-03-11T17-10-99/000000.jpeg" width="1500"> </img></figure><!-- .post-thumbnail -->
<p><strong> В Харкові від сьогодні започаткував роботу рекрутинговий центр Окремої штурмової бригади ім. кошового отамана Івана Сірка. Про це кореспондентці АрміяInform повідомили в прес-службі бригади. </strong></p>
<p>На відкритті закладу були присутні представники військової частини. Командир батальйону ударних БпЛА «Ахілес» Федоренко Юрій, який приєднався до «сірківців» рік тому, розповів, що він та його побратими, які з перших днів воювали в лавах територіальної оборони, були приємно вражені підготовкою особового складу бригади:</p>
<p>— Полковник Павло Федосенко, наш командир, Герой України, в критичних ситуаціях завжди з’являється на передній лінії фронту. Так було при форсуванні Осколу під час Харківської контрнаступальної операції, і біля населеного пункту Курилівка, коли виникла пауза між штурмами. В нього завжди знаходиться потрібне слово, вміння і знання, щоб мотивувати особовий склад і налаштувати правильну роботу. Він завжди цікавиться, що потрібно нам, бійцям, аби виконати поставлене бойове завдання.</p>
<img alt="" class="alignnone size-full wp-image-550262" height="1365" loading="lazy" sizes="(max-width: 2048px) 100vw, 2048px" src="../Images/2024-03-11T17-10-99/000001.jpg" srcset="../Images/2024-03-11T17-10-99/000001.jpg" width="2048">
<p>Армієць розповів, що Окрема штурмова бригада ім. кошового отамана Івана Сірка є однією з найдосвідченіших підрозділів у складі ЗСУ.</p>
<p>— З початку великої навали росіян ми жодного разу не виводились на відновлення. Проте, наші втрати відносно невеликі. Це свідчить про те, що в бригаді життя і здоров’я кожного військовослужбовця стоїть на першому місці.</p>
<p>Він зазначив, що за ці два роки сірківці набули надзвичайного досвіду з військового мистецтва та запевнив, що і власні інструктори, і бойові побратими готові ділитися навичками з тими, хто щойно прибув до війська.</p>
<p>— Лише після проходження навчального центру і бойового злагодження на полігоні з нашими інструкторами, у складі досвідченої групи чи то штурмовиків, танкістів, операторів БпЛА, боєць направляється для виконання бойового завдання.</p>
<p>Також Юрій Федоренко підкреслив, що Окрема штурмова бригада ім. кошового отамана Івана Сірка є однією з найкращих по забезпеченню в Україні. Вона має на озброєнні сучасну техніку, зброю, безпілотні літальні апарати.</p>
<p>— Це досягається шляхом централізованого постачання від держави, а також за рахунок підтримки нас українською нацією, яка в нас беззаперечно вірить.</p>
<p>Військовослужбовець щиро запросив всіх охочих приєднатись до лав сірківців:</p>
<p>— Воювати прийдеться всім. Тож приєднуйтесь до найкращих!</p>
<p>В свою чергу, речниця Окремої штурмової бригади імені кошового отамана Івана Сірка Тетяна Рудь розповіла, що центр рекрутингу був відкритий для того, щоб ті, хто хоче приєднатися до українського війська, могли поспілкуватися з діючими військовослужбовцями і зробити свій вибір.</p>
<img alt="" class="alignnone size-full wp-image-550264" height="1365" loading="lazy" sizes="(max-width: 2048px) 100vw, 2048px" src="../Images/2024-03-11T17-10-99/000002.jpg" srcset="../Images/2024-03-11T17-10-99/000002.jpg" width="2048">
<p>За її словами, кожен житель Харківської області знає бригаду, яка розташовується в Харківському регіоні і з 2014 року боронила Україну від російських загарбників на Луганщині і Донеччині, а в 2022 році дала відсіч окупантам, які пішли великою навалою. Але наразі сірківці потребують допомоги — нових побратимів, адже два роки безперервної участі в боях виснажили підрозділ.</p>
<p>— Ми хочемо почути кожну людину — ким вона була в цивільному житті, і запропонувати в нашій бригаді або посаду, на яку людина націлена, або позицію, наближену до того фаху, яким він чи вона заробляла на життя. І це не обов’язково буде штурмовий підрозділ — ми чекаємо кухарів, водіїв, бухгалтерів. Адже службу кожного бійця на передовій забезпечує щонайменше чотири людини в тилу, — зазначає очільниця служби зв’язків з громадськістю бригади.</p>
<p>Тетяна Рудь розповідає, що на відміну від центрів соціальної підтримки і комплектування, які лише оформлюють необхідні документи і відправляють мобілізованих до навчальних центрів ЗСУ, а там вже відбувається розподілення по підрозділів, рекрутинговий центр бригади супроводжує людину від подачі документів до ТЦК до закінчення навчання і прибуття в підрозділ бригади.</p>
<p>— Останнім часом мало мотивованих людей. Вони приходять і бояться, бояться усього. Люди вважають, що їх відразу кинуть на передову. Це не так, — наголошує представниця бригади.</p>
<p>За її словами, на кожного мобілізованого очікує навчання з базової військової підготовки, яке триває 40 днів. Потім — підготовка з провідними інструкторами сірківців, після того — з підрозділом. Лише тоді починаються бойові завдання. Загалом на підготовку армійця йде близько трьох місяців.</p>
<p>Звернутися до рекрутингового центру або заповнити анкету на вступ до бригади можна за номерами телефонів: 0996809365, 0969292922 або заповнивши анкету за <a href="https://docs.google.com/forms/d/e/1FAIpQLSc8w3RfCjwGD-Up-ysYgTQGT3mSKkmtEuGXcn5X6-zOssLEbw/viewform?usp=sharing" rel="nofollow" target="_blank">посиланням</a>.</p>
<p><em>Фото автора</em></p>
</img></img></div><p>Source: <a href="https://armyinform.com.ua/2024/03/11/u-harkovi-vidkryvsya-rekrutyngovyj-czentr-brygady-sirkivcziv/">https://armyinform.com.ua/2024/03/11/u-harkovi-vidkryvsya-rekrutyngovyj-czentr-brygady-sirkivcziv/</a></p></body></html>