<html><body><h1>Дослідження інституту SIPRI: імпорт зброї в Європу зростає, експорт з росії — падає</h1><hr/>Published Time: 2024-03-11T16-53-99<br>Author: Army Inform<br>Description: Як інформує портал DW, війна росії проти України здійснює значний вплив на світову...<br>Images: <a href="https://armyinform.com.ua/wp-content/uploads/2024/03/photo_5438265076432886158_y.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/photo_5438483887836749275_y.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/photo_5438483887836749276_y.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/photo_5438265076432886159_y.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/photo_5438265076432886160_y.jpg">000004.jpg</a><br>Categories: Новини, Озброєння та техніка<br>Tags: Озброєння та техніка<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="514" src="../Images/2024-03-11T16-53-99/000000.jpg" srcset="../Images/2024-03-11T16-53-99/000000.jpg" width="1198"> <figcaption class="wp-caption-text">
		ЗРК Patriot американського виробництва є дуже популярним в
європейських країнах. Фото: Petras Malukas/AFP</figcaption>
</img></figure><!-- .post-thumbnail -->
<p><strong> З початком широкомасштабної війни росії проти України країни Європи значно збільшили обсяги імпорту озброєнь, підрахували дослідники (SIPRI). </strong></p>
<p>Як інформує портал DW, війна росії проти України здійснює значний вплив на світову торгівлю зброєю. Стокгольмський міжнародний інститут дослідження проблем миру (<a href="https://www.sipri.org/media/press-release/2024/european-arms-imports-nearly-double-us-and-french-exports-rise-and-russian-exports-fall-sharply" rel="nofollow" target="_blank">SIPRI</a>) у своїй щорічній доповіді порівняв останній період 2019–2023 років із 2014–2018 роками і виявив низку кардинальних змін, повідомляє АрміяInform.</p>
<p>При тому, що глобальний обсяг міжнародних поставок зброї за останні п’ять років незначно знизився — на 3,3% — європейські держави майже вдвічі збільшили імпорт основних видів озброєнь (+94%). Набагато більші обсяги озброєнь надходили в Азію й Океанію, а також на Близький Схід, де розташовані дев’ять з десяти основних імпортерів.</p>
<figure aria-describedby="caption-attachment-550239" class="wp-caption alignnone" id="attachment_550239" style="width: 1280px"><img alt="" class="size-full wp-image-550239" height="773" loading="lazy" src="../Images/2024-03-11T16-53-99/000001.jpg" srcset="../Images/2024-03-11T16-53-99/000001.jpg" width="1280"><figcaption class="wp-caption-text" id="caption-attachment-550239">Джерело: База даних Стокгольмського міжнародного інституту<br/>дослідження проблем миру (SIPRI). Березень 2024 року. Інфографіка<br/>АрміяInform</figcaption></img></figure>
<h2 style="text-align: center;">Експорт США та Франції зростає</h2>
<p>Якщо порівнювати з торішньою доповіддю, у трійці лідерів з експорту озброєнь відбулася одна зміна. Як і раніше, першу позицію впевнено утримують Сполучені Штати, чий експорт за останні п’ять років зріс на 17%. Це, зокрема, призвело до збільшення з 34% до 42% їхньої частки в загальному обсязі світового експорту озброєнь.</p>
<p>У 2019–2023 роках США поставили основні озброєння в 107 держав, що більше, ніж за всі попередні п&amp;#39;ятирічні періоди, і набагато більше, ніж у будь- якого іншого експортера зброї.</p>
<p>«У той час, коли економічному та геополітичному пануванню США кидають виклик держави, що розвиваються, Америка посилила свою глобальну роль постачальника зброї — важливий аспект своєї зовнішньої політики — експортуючи більше зброї в більшу кількість країн, ніж будь-коли в минулому», — зазначив Метью Джордж, директор програми озброєнь SIPRI.</p>
<figure aria-describedby="caption-attachment-550240" class="wp-caption alignnone" id="attachment_550240" style="width: 1280px"><img alt="" class="size-full wp-image-550240" height="773" loading="lazy" src="../Images/2024-03-11T16-53-99/000002.jpg" srcset="../Images/2024-03-11T16-53-99/000002.jpg" width="1280"><figcaption class="wp-caption-text" id="caption-attachment-550240">Джерело: База даних Стокгольмського міжнародного інституту<br/>дослідження проблем миру (SIPRI). Березень 2024 року. Інфографіка<br/>АрміяInform</figcaption></img></figure>
<p>Важливо, на думку аналітиків, й те, що саме на США припадає близько 55% імпорту озброєнь імпортованих європейськими державами у 2019–2023 роках, що на 20% більше, ніж у попереднє п&amp;#39;ятиріччя. Рішення європейських країн НАТО про імпорт озброєнь зі США визначаються багатьма чинниками — технологічними, військовими, фінансовими — і, зокрема, необхідністю<br/>
підтримувати трансатлантичні відносини, наголошується в документі.</p>
<p>«Якщо в найближчі роки трансатлантичні відносини зміняться, політика європейських держав в галузі закупівель озброєнь також може зазнати змін», — вважає директор SIPRI Ден Сміт.</p>
<p style="text-align: left;">На друге місце серед експортерів, потіснивши росію, вийшла Франція, чий експорт озброєнь зріс на 47%, а частка в загальносвітових поставках зросла до 11% (у 2014–2018 рр. — 7,2%). Зростання французького експорту озброєнь відбулося переважно внаслідок поставок бойових літаків в Індію, Катар і Єгипет. Найбільшим імпортером французької зброї стала Індія, на частку якої припало майже 30% військових поставок із Франції.</p>
<h2 style="text-align: center;">російський експорт скоротився майже вдвічі</h2>
<p>росія в рейтингу світових постачальників озброєнь перемістилася на третю сходинку. За 2019–2023 роки експорт озброєнь з рф скоротився майже вдвічі — на 53%. У загальносвітових поставках частка росії скоротилася на 10% і зрівнялася з французькою.</p>
<figure aria-describedby="caption-attachment-550241" class="wp-caption alignnone" id="attachment_550241" style="width: 1106px"><img alt="" class="size-full wp-image-550241" height="608" loading="lazy" src="../Images/2024-03-11T16-53-99/000003.jpg" srcset="../Images/2024-03-11T16-53-99/000003.jpg" width="1106"><figcaption class="wp-caption-text" id="caption-attachment-550241">російські ЗРК С-400 і «Панцирь-С1» до 2022 року активно купували<br/>на зовнішніх ринках. Фото: Vadim Savitsky/Russian Defense Ministry Press<br/>Service via AP</figcaption></img></figure>
<p>Експерти зазначили, що протягом останніх п’яти років падіння російського військового експорту було стрімким, наголошується в доповіді. Ще однією ознакою зниження ролі росії як глобального постачальника озброєнь є те, що якщо у 2019 році москва постачала зброю у 31 державу, то у 2022 році — лише у 14, а у 2023 році — у 12.</p>
<p>У 2019–2023 роках трохи менш як дві третини російського експорту озброєнь припало на три держави: Індію (34%), Китай (21%) і Єгипет (7,5%). Індія і в минулому п’ятиріччі була найбільшим одержувачем російської зброї, але, як порівняти з 2014–2018 роками, експорт в Індію зменшився на 34%, в Китай — на 39%, а в Єгипет — на 54%. Експерти вважають, що в короткостроковій перспективі російський експорт озброєнь, швидше за все, залишиться значно нижчим за рівень, досягнутий у 2014–2018 роках.</p>
<h2 style="text-align: center;">Німеччина замикає першу п’ятірку</h2>
<p>Німеччина зберегла за собою п’яту сходинку в рейтингу основних експортерів зброї. За розглянутий період її експорт зменшився на 14%, також незначно знизилася і частка країни в загально світових поставках — 5,6% проти 6,3%. При цьому Берлін разом з Парижем входять до трійки основних постачальників зброї в європейські країни. На частку Німеччини й Франції тут припало 6,4% і 4,6% відповідно.</p>
<p>2023 рік був особливо вдалим для німецької оборонної промисловості.</p>
<p>«Звичайно, це пов’язано з військовою допомогою Україні, але також, наприклад, з постачанням підводних човнів до Сінгапуру, фрегатів і корветів до Ізраїлю та Єгипту», — констатував старший науковий співробітник SIPRI Пітер Веземан.</p>
<figure aria-describedby="caption-attachment-550242" class="wp-caption alignnone" id="attachment_550242" style="width: 996px"><img alt="" class="size-full wp-image-550242" height="531" loading="lazy" src="../Images/2024-03-11T16-53-99/000004.jpg" srcset="../Images/2024-03-11T16-53-99/000004.jpg" width="996"/><figcaption class="wp-caption-text" id="caption-attachment-550242">Німецькі танки Leopard 2. Фото: Fabian Bimmer/REUTERS</figcaption></figure>
<h2 style="text-align: center;">Україна — найбільший імпортер зброї в Європі</h2>
<p>Тим часом Україна стала найбільшим європейським імпортером зброї в 2019–2023 роках і четвертим за величиною у світі після того, як з лютого 2022 року не менше ніж 30 держав поставили Україні основні озброєння в межах військової допомоги.</p>
<p>Частка країни в глобальному світовому ринку імпорту зброї становить 4,9% в порівнянні з 0,1% за попереднє п’ятиріччя. При цьому загальне зростання військового імпорту проти 2014–2018 років становило рекордні 6633%. Основними постачальниками озброєнь Києву стали США (39%), Німеччина і Польща, відповідно 14% і 13%.</p>
<p>Відповідно до висновків шведських аналітиків, широкомасштабна агресивна війна росії проти України, частиною якої стали масовані повітряні удари по об’єктах інфраструктури, вплинула не тільки на зростання імпорту озброєнь для Києва, а й на структуру замовлень. Реакцією країн Західної та Центральної Європи, які побоюються розширення російської агресії, стало<br/>
зростання імпорту систем протиповітряної оборони.</p>
<p>Приміром, у 2023 році Польща замовила у США 48 пускових установках Patriot, 644 ракети до них, а також різноманітні датчики, допоміжне обладнання та запчастини. Загальна сума угоди оцінена в $15 млрд доларів (€13,7 млрд).</p>
<p>Водночас Німеччина має намір заплатити Ізраїлю майже чотири мільярди євро за новітню систему протиракетної оборони Arrow 3, спроможну вражати цілі на висоті понад 100 кілометрів. А німецькі системи ППО будуть поставлені в Австрію, Естонію, Латвію і Словенію.</p>
<p>«В останні два роки ми спостерігаємо значно збільшений попит на системи протиповітряної оборони в Європі, який підштовхнула ракетна кампанія росії проти України», — констатував старший науковий співробітник SIPRI Пітер Веземан.</p>
</div><p>Source: <a href="https://armyinform.com.ua/2024/03/11/doslidzhennya-instytutu-sipri-import-zbroyi-v-yevropu-zrostaye-eksport-z-rosiyi-padaye/">https://armyinform.com.ua/2024/03/11/doslidzhennya-instytutu-sipri-import-zbroyi-v-yevropu-zrostaye-eksport-z-rosiyi-padaye/</a></p></body></html>