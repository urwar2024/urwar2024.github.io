<html><body><h1>Президент підписав закон, що дозволить безкоштовно зберігати репродуктивні клітини загиблих воїнів ЗСУ</h1><hr/>Published Time: 2024-03-12T17:14:00+08:00<br>Author: Army Inform<br>Description: Відповідна інформація вказана у картці законопроєкту №10448 на сайті парламенту.   ...<br>Images: <a href="https://armyinform.com.ua/wp-content/uploads/2024/03/golovna-1-9.jpg">000000.jpg</a><br>Categories: Актуальна тема, Новини<br>Tags: <br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-12T17-14-00-08-00/000000.jpg" srcset="../Images/2024-03-12T17-14-00-08-00/000000.jpg" width="1200"> </img></figure><!-- .post-thumbnail -->
<p><strong> Президент України Володимир Зеленський підписав законопроєкт, що дозволить зберігати й використовувати для народження дітей репродуктивні клітини загиблих військовослужбовців та військовослужбовиць. </strong></p>
<p>Відповідна інформація <a href="https://itd.rada.gov.ua/billInfo/Bills/Card/43590" rel="nofollow" target="_blank">вказана</a> у картці законопроєкту №10448 на сайті парламенту.</p>
<p>Верховна Рада у лютому виправила норму закону щодо військовослужбовців у частині забезпечення їхнього права на біологічне батьківство.</p>
<p>Нардепи ухвалили в цілому законопроєкт «Про внесення змін до деяких законодавчих актів України щодо збереження генофонду Українського народу».</p>
<p><strong>Що передбачає норма закону:</strong></p>
<ul>
<li>У разі смерті або визнання померлою людини, її репродуктивні клітини, що зберігаються в кріобанку, безкоштовно зберігаються ще 3 роки. Після закінчення цього терміну їхнє подальше зберігання може оплатити інша особа, якщо таке було зазначено в розпорядженні померлого про свої репродуктивні клітини.</li>
<li>Фізична особа, репродуктивні клітини якої зберігаються відповідно до законодавства, має право розпорядитися ними на випадок своєї смерті.</li>
<li>У випадку використання для зачаття дитини репродуктивних клітин особи, яка здійснила відповідне розпорядження на випадок своєї смерті, ця особа визнається батьком або матір’ю народженої в такий спосіб дитини,</li>
<li>Волевиявлення особи, вчинене та посвідчене нотаріально, до введення в дію нового закону щодо власних репродуктивних клітин, є підставою для застосування допоміжних репродуктивних технологій із використанням цих репродуктивних клітин.</li>
</ul>
<p>У листопаді 2023 року Володимир Зеленський підписав закон, який дозволив захисникам державним коштом зберігати свій біоматеріал у кріобанках. Цей документ стосується як українських захисників, так і захисниць. У разі поранень, які пов’язані із репродуктивними функціями, у них буде можливість продовжити рід.</p>
<p>Утім, згодом з’ясувалося, що до цього ж закону ухвалили скандальну поправку, що з березня 2024 року заморожену сперму військових після їхньої загибелі будуть утилізовувати.</p>
</div><p>Source: <a href="https://armyinform.com.ua/2024/03/12/prezydent-pidpysav-zakon-shho-dozvolyt-bezkoshtovno-zberigaty-reproduktyvni-klityny-zagyblyh-voyiniv-zsu/">https://armyinform.com.ua/2024/03/12/prezydent-pidpysav-zakon-shho-dozvolyt-bezkoshtovno-zberigaty-reproduktyvni-klityny-zagyblyh-voyiniv-zsu/</a></p></body></html>