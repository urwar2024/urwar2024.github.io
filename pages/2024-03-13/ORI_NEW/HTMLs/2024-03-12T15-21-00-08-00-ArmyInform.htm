<html><body>
<div class='article'>
<div class='title'><h1>У Києві знешкодили агентурну мережу фсб під церковним прикриттям</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила 12 березня СБУ.    За даними відомства, організація діяла «під...'/>
<meta property='published_time' content='2024-03-12T15:21:00+08:00'/>
<meta property='tags' content='державна зрада, СБУ, фсб'/>
<meta property='images' content='https://armyinform.com.ua/wp-content/uploads/2024/03/sbu_zradnyk2.jpeg'/>
Author: Army Inform
<br>
Categories: Новини
<br>
Description: Про це повідомила 12 березня СБУ.    За даними відомства, організація діяла «під...
<br>
Published Time: 2024-03-12T15:21:00+08:00
<br>
Tags: державна зрада, СБУ, фсб
<br>
Images: <a href="https://armyinform.com.ua/wp-content/uploads/2024/03/sbu_zradnyk2.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../../ORI/ArmyInform/Images/2024-03-12T15-21-00-08-00/000000.jpeg" srcset="../../ORI/ArmyInform/Images/2024-03-12T15-21-00-08-00/000000.jpeg" width="2000"/> </figure><!-- .post-thumbnail -->
<p><strong> Викрито понад 15 учасників угруповання, чотирьох ключових фігурантів уже затримано. </strong></p>
<p>Про це <a href="https://t.me/SBUkr/11399" rel="nofollow" target="_blank">повідомила 12 березня</a> СБУ.</p>
<p>За даними відомства, організація діяла «під прикриттям» УПЦ (МП) і намагалася дестабілізувати ситуацію в Україні.</p>
<p>Зловмисники масово продукували та «розганяли» прокремлівські наративи та провокативні повідомлення, які повинні були дестабілізувати суспільно-політичну ситуацію та розпалювати релігійну ненависть в Україні.</p>
<p>Серед них один з очільників столичного храму УПЦ (МП), який входив до агентурного апарату російської спецслужби.</p>
<p>За даними СБУ, це одна із найбільших мереж фсб, яка діяла в Україні з початку широкомасштабного вторгнення. Вона мала чітку ієрархію та розподіл функцій, а також — постійний зв’язок із найбільшими ЗМІ рф, які одразу підхоплювали «потрібний» контент.</p>
<p>За даними слідства, координатором мережі в Україні був затриманий СБУ клірик. Він відповідав за поширення матеріалів, в яких підбурювали до міжконфесійної ворожнечі та виправдовували агресивну війну проти України.</p>
<p>Для цього фігурант особисто інструктував «виконавців» — інших учасників злочинної організації, які діяли під виглядом «політекспертів» і готували провокативні дописи та відеосюжети.</p>
<p>Підготовлений контент поширювали через десятки підконтрольних каналів у Telegram та YouTube, а також на сторінках у Facebook та офіційних сайтах різних єпархій УПЦ (МП).</p>
<p>Одразу після оприлюднення «замовних» матеріалів їх миттєво «підхоплювали» центральні телеканали та інтернет-видання рф для поширення фейків про Україну.</p>
<p>Здійснюючи інформатаки, ворог сподівався не лише розхитати суспільно-політичну ситуацію в Україні, але й дискредитувати нашу державу на міжнародній арені, особливо перед західними партнерами.</p>
<p>Під час обшуків за місцями перебування фігурантів у Києві виявлено мобільні телефони та комп’ютерну техніку, які використовували у злочинних діях на користь країни-агресора.</p>
<p>На підставі зібраних доказів чотирьом затриманим та ще десятьом учасникам злочинної організації повідомлено про підозру за такими статтями Кримінального кодексу України:</p>
<ul>
<li>ч. 2 ст. 111 (державна зрада, вчинена в умовах воєнного стану);</li>
<li>ч. 6 ст. 111-1 (колабораційна діяльність);</li>
<li>ч. 4 ст. 28, ч. 1, ч. 2 ст. 255 (створення та участь у злочинній організації);</li>
<li>ч. 3 ст. 161 (розпалювання релігійної ворожнечі та ненависті, вчинене організованою групою);</li>
<li>чч. 1, 2 436-2 (виправдовування, визнання правомірною, заперечення збройної агресії рф проти України).</li>
</ul>
<p>Наразі вирішується питання щодо обрання їм запобіжного заходу. Триває розслідування для встановлення всіх обставин злочину та притягнення винних до відповідальності.</p>
<p>Зловмисникам загрожує довічне позбавлення волі.</p>
<p>Раніше <a href="https://armyinform.com.ua/2024/03/06/povidomlena-pidozra-svyashhenyku-z-cherkashhyni-yakyj-nazyvav-azovcziv-naczystamy-i-geroyizuvav-okupantiv/">АрміяInform повідомляла</a> про підозру священнику з Черкащини, який називав «азовців» нацистами та героїзував окупантів.</p>
</div>
</div>
<div class='source'><p>Source: <a href="https://armyinform.com.ua/2024/03/12/u-kyyevi-zneshkodyly-agenturnu-merezhu-fsb-pid-czerkovnym-prykryttyam/">https://armyinform.com.ua/2024/03/12/u-kyyevi-zneshkodyly-agenturnu-merezhu-fsb-pid-czerkovnym-prykryttyam/</a></p></div>
</div>
</body></html>