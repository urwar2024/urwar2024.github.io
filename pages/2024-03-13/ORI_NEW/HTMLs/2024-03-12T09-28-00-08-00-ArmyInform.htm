<html><body>
<div class='article'>
<div class='title'><h1>У Силах оборони прокоментували зміни в керівництві російського флоту</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Свої коментарі Наталія Гуменюк надала під час прямого ефіру телемарафону «Єдині новини»...'/>
<meta property='published_time' content='2024-03-12T09:28:00+08:00'/>
<meta property='tags' content='stoprussia, вторгнення рф, Наталія Гуменюк'/>
<meta property='images'> content='https://armyinform.com.ua/wp-content/uploads/2024/01/snymok-эkrana-523_cr.jpg'/>
Author: Army Inform
<br>
Categories: Новини
<br>
Description: Свої коментарі Наталія Гуменюк надала під час прямого ефіру телемарафону «Єдині новини»...
<br>
Published Time: 2024-03-12T09:28:00+08:00
<br>
Tags: stoprussia, вторгнення рф, Наталія Гуменюк
<br>
Images: <a href="https://armyinform.com.ua/wp-content/uploads/2024/01/snymok-эkrana-523_cr.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="542" src="../../ORI/ArmyInform/Images/2024-03-12T09-28-00-08-00/000000.jpg" srcset="../../ORI/ArmyInform/Images/2024-03-12T09-28-00-08-00/000000.jpg" width="1112"/> </figure><!-- .post-thumbnail -->
<p><strong> Речниця Сил оборони півдня України полковник Наталія Гуменюк розповіла, що російське керівництво шукає нового командувача для свого флоту, аби той знайшов креативні рішення для зміни ситуації. </strong></p>
<p>Свої коментарі Наталія Гуменюк надала під час прямого ефіру телемарафону «Єдині новини» вранці 12 березня 2024 року.</p>
<p>«Очевидно, що вони зараз проводять і кадрове переформатування, і пошук такого керівника, який знайде креативне рішення для подальшого розвитку військово-морських подій», — заявила речниця Сил оборони півдня.</p>
<p>За її словами, Силам оборони заспокоюватися рано, бо у ворога все ще залишаються ракетоносії.</p>
<p>«Ми розуміємо, що ворог має такий потужний елемент як ракетоносії, хоча вони і дещо обмежені в сенсі використання через те, що наступне обслуговування ускладнене — воно знаходиться на узбережжі Криму, а там ворогу вельми небезпечно», — зазначила Наталія Гуменюк.</p>
<p>Той факт, що російське командування поставило на паузу бойове чергування кораблів у Чорному морі, вона пояснила також переоблаштовуванням ворожих пунктів базування.</p>
<p>«І те, що вони переоблаштовують наразі свої пункти базування — це теж їм ускладнює поточну бойову роботу. Саме тому ми спостерігаємо певну паузу в їх перебуванні», — зазначила речниця.</p>
<p>Водночас Наталія Гуменюк наголосила на високому рівні ракетної небезпеки.</p>
<p>«Але рівень ракетної небезпеки з моря продовжуємо оцінювати як надзвичайно високий. Нагадаю, ракетоносії там є, їх близько 10 одиниць, і їх спорядження може бути у кілька десятків ракет типу «калібр». І певний ступінь відчаю ворога може призвести до того, що вони можуть бути застосовані і безпосередньо з бухти. Тому сигнали повітряної тривоги — це завжди попередження про небезпеку. Ігнорувати їх не слід», — резюмувала речниця Сил оборони півдня.</p>
<p>10 березня 2024 року ЗМІ повідомили про те, що був відправлений у відставку головнокомандувач військово-морського флоту росії адмірал микола євменов. Нібито його замінить адмірал олександр моїсеєв.</p>
<p>Як повідомляла <a href="https://armyinform.com.ua/2024/03/11/u-vms-zsu-vkazaly-na-unikalnu-pauzu-z-vyvedennyam-vorogom-korabliv-u-chorne-more/">АрміяInform</a>, у ВМС ЗСУ вказали на унікальну паузу з виведенням ворожих кораблів у Чорне море.</p>
</div>
</div>
<div class='source'><p>Source: <a href="https://armyinform.com.ua/2024/03/12/u-sylah-oborony-prokomentuvaly-zminy-u-kerivnycztvi-rosijskogo-flotu/">https://armyinform.com.ua/2024/03/12/u-sylah-oborony-prokomentuvaly-zminy-u-kerivnycztvi-rosijskogo-flotu/</a></p></div>
</div>
</body></html>