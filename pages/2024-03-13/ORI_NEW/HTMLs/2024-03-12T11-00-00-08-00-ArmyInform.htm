<html><body>
<div class='article'>
<div class='title'><h1>«Окупанти дістали, не зліть українок»: як жіночий партизанський рух на ТОТ дошкуляє росіянам</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Публікації'/>
<meta property='description' content='Саме тому жіночий український ненасильницький рух опору, який виник в окупованому...'/>
<meta property='published_time' content='2024-03-12T11:00:00+08:00'/>
<meta property='tags' content='stoprussia, агресія рф, зла мавка'/>
<meta property='images' content='https://armyinform.com.ua/wp-content/uploads/2024/03/golovneee-foto.jpg,
https://armyinform.com.ua/wp-content/uploads/2024/03/foto-1.jpg,
https://armyinform.com.ua/wp-content/uploads/2024/03/foto-2-.jpg,
https://armyinform.com.ua/wp-content/uploads/2024/03/foto-3-.jpg,
https://armyinform.com.ua/wp-content/uploads/2024/03/foto-4.jpg'/>
Author: Army Inform
<br>
Categories: Публікації
<br>
Description: Саме тому жіночий український ненасильницький рух опору, який виник в окупованому...
<br>
Published Time: 2024-03-12T11:00:00+08:00
<br>
Tags: stoprussia, агресія рф, зла мавка
<br>
Images: <a href="https://armyinform.com.ua/wp-content/uploads/2024/03/golovneee-foto.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/foto-1.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/foto-2-.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/foto-3-.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/foto-4.jpg">000004.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="512" sizes="(max-width: 512px) 100vw, 512px" src="../../ORI/ArmyInform/Images/2024-03-12T11-00-00-08-00/000000.jpg" srcset="../../ORI/ArmyInform/Images/2024-03-12T11-00-00-08-00/000000.jpg" width="512"/> </figure><!-- .post-thumbnail -->
<p><strong> Мавка живе в лісі й заманює до лісу парубків, а потім «лоскоче» їх до смерті. Вона є втіленням жіночої української могутності та сили. Нині ж ця постать українського фольклору символізує гнів і образ українських жінок, які чинять спротив вторгненню росії в їхню країну, виступають проти військових злочинів, які російська армія коїть щодня. </strong></p>
<p>Саме тому жіночий український ненасильницький рух опору, який виник в окупованому Мелітополі на початку 2023 року, отримав назву <a href="https://zlamavka.com/zhinochyj-partyzanskyj-ruh-zla-mavka/" rel="nofollow" target="_blank">«Зла мавка»</a>. Тоді, на початку широкомасштабного вторгнення, три відважні жінки вирішили об’єднатися та чинити опір російському окупаційному режиму. Нині вже цей рух об’єднав навколо себе сотні жінок, які опинилися у вимушеній окупації. Щодня активістки, ризикуючи життям, розповсюджують по окупованих містах плакати, листівки та інші матеріали.</p>
<img alt="" class="alignnone size-full wp-image-550149" height="447" loading="lazy" src="../../ORI/ArmyInform/Images/2024-03-12T11-00-00-08-00/000001.jpg" srcset="../../ORI/ArmyInform/Images/2024-03-12T11-00-00-08-00/000001.jpg" width="794"/>
<h2 style="text-align: center;">«Не хочу квітів! Хочу мою Україну!»</h2>
<p>Напередодні 8 березня окупанти вирішили привітати жінок зі святом та роздавали на вулицях тюльпани і гуманітарну допомогу.</p>
<p>«Зла мавка» «щедро подякувала» росіянам за подарунки та розклеїла в громадських місцях на тимчасово окупованих територіях, листівки з написом «Не хочу квітів! Хочу мою Україну!»</p>
<p>«Окупанти почали роздавати квіти нашим жінкам, але 8 березня — це не свято тюльпанів. Це міжнародний день жінок, які борються за свої права!» — повідомили в «Злій мавці».</p>
<p>Одразу після жіночого дня на окупантів у Мелітополі знову чекав сюрприз.</p>
<p>Одна з активісток руху займається малюванням. Вона створила перший постер «Окупанти дістали, не зліть українок», який жінки почали одразу розвішувати в людних місцях. Реакція була швидка: росіяни злились і миттєво здирали постери.</p>
<img alt="" class="alignnone size-full wp-image-550151" height="600" loading="lazy" src="../../ORI/ArmyInform/Images/2024-03-12T11-00-00-08-00/000002.jpg" srcset="../../ORI/ArmyInform/Images/2024-03-12T11-00-00-08-00/000002.jpg" width="500"/>
<p>«Вішати їх на адмінбудівлі не було можливості: центр Мелітополя майже зачинений, там усюди патрулі, дуже багато солдатів. Тому ми розвішувати там, де могли», — повідомила «Зла мавка».</p>
<h2 style="text-align: center;">«Кухня мавки»</h2>
<p>Як кажуть, жінка — берегиня вогнища та господиня. Деякі чоловіки навіть вважають, що місце жінки лише на кухні.</p>
<p>Що ж, «Зла мавка» цьому безкінечно рада, адже така філософія надала активісткам безпечну можливість добряче нагодувати окупантів.</p>
<p>«Проносне виявилося ідеальним варіантом: це зганьбило б окупантів, вони обіс…алися б у прямому й переносному сенсі. На жаль, а, може, й на щастя, результатів ми не бачили, але нам розповіли, що все було так, як треба», — розповіли активістки.</p>
<img alt="" class="alignnone size-full wp-image-550152" height="788" loading="lazy" sizes="(max-width: 1400px) 100vw, 1400px" src="../../ORI/ArmyInform/Images/2024-03-12T11-00-00-08-00/000003.jpg" srcset="../../ORI/ArmyInform/Images/2024-03-12T11-00-00-08-00/000003.jpg" width="1400"/>
<p>Крім того, за деякий час у Мелітополі оголосили сухий закон, а випити окупанти дуже полюбляють.</p>
<p>За словами активісток, були навіть випадки, коли російські військові ходили по будинках, «виклянчували» алкоголь, бо їм це було вкрай необхідно. Отже, «Злі мавки» вирішили зробити домашній алкоголь.</p>
<p>«О, це було справді паршиве пойло! І не пляшка, не дві, а дуже багато. Було складно точно розрахувати дозування, десь, може, і переборщили. Я тільки можу собі уявити, як росіяни „несли службу“ в такому стані. Багато хто хотів покласти отруту. Але, по-перше, у нас її не дуже легко й знайти (хоча й можна було б щось придумати), а по-друге, підсипати отруту чи ні — це складне етичне питання», — розповіли жінки.</p>
<h2 style="text-align: center;">«Гроші мавки»</h2>
<p>Окрім дози мистецтва, смачненьких пиріжків та міцної горілочки, «мавки» займаються ще й створенням нового дизайну російських рублів.</p>
<img alt="" class="alignnone size-full wp-image-550153" height="1280" loading="lazy" src="../../ORI/ArmyInform/Images/2024-03-12T11-00-00-08-00/000004.jpg" srcset="../../ORI/ArmyInform/Images/2024-03-12T11-00-00-08-00/000004.jpg" width="960">
<p>«Оновлений» дизайн російських рублів вже «запустили в обіг» у Мелітополі, Бердянську, Токмаку, Каховці, Сімферополі, Севастополі і Ялті.</p>
<p>А ще на окупованих територіях активістки завжди поруч з ворогом, усе бачать та чують. «Мавки» знають усе про противника: де селяться, що перевозять, у яких шинках гуляють і коли, знають все, що може стати у пригоді, для допомоги «кухням мавки» та для хлопців ЗСУ.</p>
<p>Особливу «любов» «мавки» проявляють до російського триколору.</p>
<p>Так, на телеграм-каналі активісток частенько з’являються відео зі спаленням рашистського непотребу.</p>
<p>«Немає нічого мерзеннішого, ніж російський триколор на наших вулицях! Давай разом із нами зривати, спалювати, замальовувати все російське», — закликають активістки.</p>
<p>Невдовзі на тимчасово окупованих територіях відбудуться вибори президента російської федерації, на яких, за словами окупантів, проголосують понад 30 відсотків українців.</p>
<p>Що ж… «Зла мавка» готова до нової порції люті та протестів. Далі буде!</p>
</img></div>
</div>
<div class='source'><p>Source: <a href="https://armyinform.com.ua/2024/03/12/okupanty-distaly-ne-zlit-ukrayinok-yak-zhinochyj-partyzanskyj-ruh-na-tot-doshkulyaye-rosiyanam/">https://armyinform.com.ua/2024/03/12/okupanty-distaly-ne-zlit-ukrayinok-yak-zhinochyj-partyzanskyj-ruh-na-tot-doshkulyaye-rosiyanam/</a></p></div>
</div>
</body></html>