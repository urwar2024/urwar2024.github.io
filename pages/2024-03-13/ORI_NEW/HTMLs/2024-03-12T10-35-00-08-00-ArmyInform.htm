<html><body>
<div class='article'>
<div class='title'><h1>Почують усе: для виявлення ворожих субмарин ВМС США використають французький гідролокатор CAPTAS-4</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Озброєння та техніка'/>
<meta property='description' content='Із загальної інформації, розміщеної на порталі підприємства-виробника відомо, що...'/>
<meta property='published_time' content='2024-03-12T10:35:00+08:00'/>
<meta property='tags' content='ОВТ, підводні човни, США, Франція'/>
<meta property='images'> content='https://armyinform.com.ua/wp-content/uploads/2024/03/1-12.jpeg,
https://armyinform.com.ua/wp-content/uploads/2024/03/2-11.jpeg'/>
Author: Army Inform
<br>
Categories: Новини, Озброєння та техніка
<br>
Description: Із загальної інформації, розміщеної на порталі підприємства-виробника відомо, що...
<br>
Published Time: 2024-03-12T10:35:00+08:00
<br>
Tags: ОВТ, підводні човни, США, Франція
<br>
Images: <a href="https://armyinform.com.ua/wp-content/uploads/2024/03/1-12.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-11.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="533" src="../../ORI/ArmyInform/Images/2024-03-12T10-35-00-08-00/000000.jpeg" srcset="../../ORI/ArmyInform/Images/2024-03-12T10-35-00-08-00/000000.jpeg" width="800"/> <figcaption class="wp-caption-text">
		Гідроакустичний пристрій CAPTAS-4 під час підготовки до занурення. Фото: Thales.</figcaption>
</figure><!-- .post-thumbnail -->
<p><strong> Компанія оборонних електронних систем Thales зі штаб-квартирою в Парижі повідомила, що вона успішно поставила перший гідроакустичний пристрій CAPTAS-4 зі змінною глибиною для програми Constellation Frigate Program (FFG-62) ВМС США. </strong></p>
<p>Із загальної інформації, розміщеної на порталі підприємства-виробника <a href="https://www.thalesgroup.com/en/countries-europe/denmark/press_release/thales-successfully-delivers-first-captas-4-sonar-us-navy" rel="nofollow" target="_blank">відомо</a>, що міжнародна промислова група Thales розробила морські безпілотники CAPTAS-4 для боротьби із підводними човнами на глибині, зазначає АрміяInform.</p>
<p>CAPTAS-4 працюють як ехолоти/сонари, видаючи місцезнаходження підводних човнів бойовим кораблям, а також виступають принадами.</p>
<p>Віцепрезидент Thales зі стратегічного розвитку Марк Бок, який раніше служив офіцером у ВМС США, розкрив подробиці цього контракту та цінність самого обладнання в <a href="https://www.defensenews.com/video/2023/04/10/anti-submarine-device-searches-various-depths/" rel="nofollow" target="_blank">інтерв’ю</a> профільному порталу Defence News.</p>
<p>Експерт нагадав, що за часів «холодної війни» військові шукали підводні човни за допомогою «пасивних сонарів» — високочутливого обладнання, що вловлює звуки. Пізніше з’явилися тихіші субмарини, тому їх почали ловити за допомогою ехолокації.</p>
<figure aria-describedby="caption-attachment-550403" class="wp-caption alignnone" id="attachment_550403" style="width: 1079px"><img alt="" class="size-full wp-image-550403" height="718" loading="lazy" src="../../ORI/ArmyInform/Images/2024-03-12T10-35-00-08-00/000001.jpeg" srcset="../../ORI/ArmyInform/Images/2024-03-12T10-35-00-08-00/000001.jpeg" width="1079"/><figcaption class="wp-caption-text" id="caption-attachment-550403">Гідроакустичні пристрої CAPTAS-4 у цеху підприємства-виробника. Фото: Thales.</figcaption></figure>
<p>«CAPTAS-4 використовує схожий принцип — пристрій можна скинути з корми корабля та опустити на глибину від 15 до 180 метрів, найефективнішу для пошуку підводних човнів. Опинившись у заданій позиції, обладнання починає випускати звукові хвилі, що відбиваються від об’єктів і визначають їх місцезнаходження, а потім дані передаються на корабель-командний пункт», — зазначив фахівець.</p>
<p>Марк Бок виділив дві основні переваги системи — великий радіус дії та розподіл сигналів. Оскільки CAPTAS-4 «шумить» у воді, то підводний човен може її почути та засікти, а потім атакувати. Однак сигнал про місцезнаходження противника отримає не дрон, а інше супроводжуюче ехолот судно, про яке не буде відомо ворожій субмарині.</p>
<p>«Це дуже страшний сценарій для підводників. І США варто пишатися, що вони матимуть таку перевагу в обороні», — резюмував представник Thales.</p>
<p>Як додав Марк Бок, у межах контракту CAPTAS-4 адаптуватимуть для використання на американських військових фрегатах типу Constellation (FFG-62).</p>
<p>«Якщо і є бодай одна область, у якій французькі оборонні ноу-хау отримали загальне визнання, то це — протичовнова війна. Чи це фрегати, підводні човни чи морські патрульні літаки, французький флот дуже часто демонстрував передові технічні можливості у профільній бойовій роботі, навіть перевершуючи таких своїх дуже ефективних союзників — Америку та Велику Британію. Так, за останні роки нові французькі фрегати класу “Аквітанія” неодноразово перемагали у конкурсі “Hook’em”, організованому ВМС США, де визначають найкращі екіпажі НАТО в галузі протичовнової боротьби під водою», — не без хвастощів <a href="https://meta-defense.fr/ru/2022/04/01/lus_navy_%D0%B2%D1%8B%D0%B1%D0%B8%D1%80%D0%B0%D0%B5%D1%82_%D0%B3%D0%B8%D0%B4%D1%80%D0%BE%D0%BB%D0%BE%D0%BA%D0%B0%D1%82%D0%BE%D1%80_thales_captas_4_%D0%B4%D0%BB%D1%8F_%D1%81%D0%B2%D0%BE%D0%B8%D1%85_%D0%BD%D0%BE%D0%B2%D1" rel="nofollow" target="_blank">охарактеризували</a> пристрій CAPTAS-4 репортери французького порталу META-DEFENSE.FR.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/7XZ4e7VnB48?feature=oembed" title="Anti-submarine device searches various depths" width="640"></iframe></p>
<p>Гідроакустичний пристрій CAPTAS-4. Відео: Military Times</p>
<p> </p>
</div>
</div>
<div class='source'><p>Source: <a href="https://armyinform.com.ua/2024/03/12/pochuyut-vse-dlya-vyyavlennya-vorozhyh-submaryn-vms-ssha-vykorystayut-franczuzkyj-gidrolokator-captas-4/">https://armyinform.com.ua/2024/03/12/pochuyut-vse-dlya-vyyavlennya-vorozhyh-submaryn-vms-ssha-vykorystayut-franczuzkyj-gidrolokator-captas-4/</a></p></div>
</div>
</body></html>