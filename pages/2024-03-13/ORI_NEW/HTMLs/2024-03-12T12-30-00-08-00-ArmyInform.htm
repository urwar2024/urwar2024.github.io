<html><body>
<div class='article'>
<div class='title'><h1>В Україні викрили нові схеми для ухилянтів: затримано ділків, які допомагали військовозобов’язаним втекти до ЄС</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє Служба безпеки України.    Зазначається, вартість підробки становила до...'/>
<meta property='published_time' content='2024-03-12T12:30:00+08:00'/>
<meta property='tags' content='агресія рф, війна, вторгнення рф, СБУ, ухилянти'/>
<meta property='images' content='https://armyinform.com.ua/wp-content/uploads/2024/03/87f8d5ef19aa73de5ad81eb883ef68f5.jpeg'/>
Author: Army Inform
<br>
Categories: Новини
<br>
Description: Про це повідомляє Служба безпеки України.    Зазначається, вартість підробки становила до...
<br>
Published Time: 2024-03-12T12:30:00+08:00
<br>
Tags: агресія рф, війна, вторгнення рф, СБУ, ухилянти
<br>
Images: <a href="https://armyinform.com.ua/wp-content/uploads/2024/03/87f8d5ef19aa73de5ad81eb883ef68f5.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../../ORI/ArmyInform/Images/2024-03-12T12-30-00-08-00/000000.jpeg" srcset="../../ORI/ArmyInform/Images/2024-03-12T12-30-00-08-00/000000.jpeg" width="2000"/> </figure><!-- .post-thumbnail -->
<p><strong> Служба безпеки заблокувала нові схеми ухилення від мобілізації та нелегального виїзду за кордон чоловіків призовного віку. У різних регіонах України затримано організаторів оборудок, які продавали військовозобов’язаним підроблені документи для втечі до Євросоюзу. </strong></p>
<p>Про це <a href="https://ssu.gov.ua/novyny/sbu-zatrymala-shche-5-orhanizatoriv-skhem-dlia-ukhyliantiv-deiaki-z-nykh-zaimalysia-demobilizatsiieiu-chynnykh-viiskovykh" rel="nofollow" target="_blank">повідомляє</a> Служба безпеки України.</p>
<p>Зазначається, вартість підробки становила до 16 тис. американських доларів.</p>
<p>Так, на Миколаївщині нейтралізовано злочинну групу, що торгувала фіктивними довідками про непридатність до служби за станом здоров’я.</p>
<p>«Серед фігурантів — очільниця місцевого благодійного фонду, яка підшукувала ухилянтів, та її спільниця – посадовиця лікарні. Далі фальшивку передавали заступниці головного лікаря обласного центру медико-соціальної експертизи, яка «підтверджувала діагнози» втікачів та призначала їм групи інвалідності», — йдеться в повідомленні.</p>
<p>Отже, понад 15 ухилянтів планували використати це для виїзду до ЄС, але співробітники Служби безпеки запобігли втечі.</p>
<p>На Полтавщині працівники СБУ викрили місцеву адвокатку, яка за гроші пропонувала втікачам від призову два варіанти «вирішення питання».  Вона надавала їм сфабриковані висновки ВЛК, або вносила до інформаційної системи «Шлях» для виїзду за кордон як водіїв міжнародних рейсів.</p>
<p>На Хмельниччині ліквідовано ще одну схему нелегальної міграції за кордон. До її організації причетні лікар-психіатр військового шпиталю та представниця військово-лікарської комісії, які продавали фіктивні довідки про «погане здоров’я».</p>
<p>На Прикарпатті затримано ділка, який «відмазував» ухилянтів від мобілізації. Для цього він продавав їм підроблені висновки про інвалідність, які отримував через власні зв’язки в одному з київських центрів медико-соціальної експертизи.</p>
<p>У Львові ліквідовано ще один канал втечі за кордон, що діяв під виглядом вантажних перевезень. Під час комплексних заходів затримано ділка, який оформлював своїх клієнтів водіями благодійного фонду.</p>
<p>Як повідомляла АрміяInform, в Україні <a href="https://armyinform.com.ua/2024/02/07/v-ukrayini-likviduvaly-shhe-5-shem-uhylyantiv-odna-z-nyh-peredbachala-prodazh-meddovidok-pro-pogane-zdorovya/">ліквідували</a> ще 5 «схем ухилянтів», одна з них передбачала продаж меддовідок про «погане» здоров’я.</p>
</div>
</div>
<div class='source'><p>Source: <a href="https://armyinform.com.ua/2024/03/12/v-ukrayini-vykryly-novi-shemy-dlya-uhylyantiv-zatrymano-dilkiv-yaki-dopomagaly-vijskovozobovyazanym-vtekty-do-yes/">https://armyinform.com.ua/2024/03/12/v-ukrayini-vykryly-novi-shemy-dlya-uhylyantiv-zatrymano-dilkiv-yaki-dopomagaly-vijskovozobovyazanym-vtekty-do-yes/</a></p></div>
</div>
</body></html>