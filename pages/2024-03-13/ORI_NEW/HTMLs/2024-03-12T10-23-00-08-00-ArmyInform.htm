<html><body>
<div class='article'>
<div class='title'><h1>Агент фсб хотів отруїти командування ЗСУ на Запоріжжі. Йому загрожує довічне ув’язнення</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє Служба безпеки України.    «У результаті спецоперації затримано агента...'/>
<meta property='published_time' content='2024-03-12T10:23:00+08:00'/>
<meta property='tags' content='агресія рф, війна, СБУ'/>
<meta property='images'> content='https://armyinform.com.ua/wp-content/uploads/2022/10/2022-10-14-sudytymut-policzejskogo.webp'/>
Author: Army Inform
<br>
Categories: Новини
<br>
Description: Про це повідомляє Служба безпеки України.    «У результаті спецоперації затримано агента...
<br>
Published Time: 2024-03-12T10:23:00+08:00
<br>
Tags: агресія рф, війна, СБУ
<br>
Images: <a href="https://armyinform.com.ua/wp-content/uploads/2022/10/2022-10-14-sudytymut-policzejskogo.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="400" src="../../ORI/ArmyInform/Images/2024-03-12T10-23-00-08-00/000000.png" srcset="../../ORI/ArmyInform/Images/2024-03-12T10-23-00-08-00/000000.png" width="600"/> <figcaption class="wp-caption-text">
		Ілюстративне фото</figcaption>
</figure><!-- .post-thumbnail -->
<p><strong> Служба безпеки України запобігла російській диверсії проти командування Сил оборони на південному фронті і затримали зрадника, який намагався отруїти командування ЗСУ. </strong></p>
<p>Про це <a href="https://t.me/SBUkr/11388" rel="nofollow" target="_blank">повідомляє</a> Служба безпеки України.</p>
<p>«У результаті спецоперації затримано агента фсб, який намагався смертельно отруїти командирів бойового підрозділу ЗСУ в Запорізькій області», — йдеться у повідомленні.</p>
<p>Зловмисником виявився діючий військовослужбовець української армії. Для вчинення злочину він планував додати отруйну речовину у воду лазне-прального комплексу, яким користувався командний склад ЗСУ.</p>
<p>Співробітники СБУ завчасно викрили зв’язок зрадника з російською спецслужбою і «покроково» задокументували його підривну діяльність проти України.</p>
<p>Це дозволило провести комплекс заходів для убезпечення українських захисників, а також затримати агента фсб на етапі його підготовки до здійснення диверсії.</p>
<p>Крім того, у ході розслідування Служба безпеки встановила, що зловмисник виконував ще одне завдання — розвідував для фсб місця дислокації та переміщення підрозділів ЗСУ на передовій.</p>
<p>Фігурант був завербований через його батьків, які проживають на тимчасово окупованій частині території Луганщини.</p>
<p>Як встановило розслідування, загарбники викрали родичів чоловіка прямо з їхнього помешкання, а потім ув’язнили до місцевої російської катівні. Там потерпілих піддавали жорстоким тортурам, вимагаючи, щоб вони вмовили їхнього сина працювати на користь країни-агресора.</p>
<p>Подальша комунікація між зрадником та його російським «куратором» відбувалась через анонімний чат у месенджері.</p>
<p>На підставі зібраних доказів слідчі Служби безпеки повідомили йому про підозру у державній зраді, вчиненій в умовах воєнного стану. Наразі зловмисник перебуває під вартою. Йому загрожує довічне ув’язнення.</p>
<p>Як повідомляла АрміяInform, в Ізюмі <a href="https://armyinform.com.ua/2024/03/11/v-izyumi-zatrymaly-misczevu-zhytelku-yaka-koryguvala-raketni-udary-po-izyumu/">затримали</a> місцеву жительку, яка коригувала ракетні удари по місту.</p>
</div>
</div>
<div class='source'><p>Source: <a href="https://armyinform.com.ua/2024/03/12/agent-fsb-namagavsya-otruyity-komanduvannya-zsu-na-zaporizhzhi-jomu-zagrozhuye-dovichne-uvyaznennya/">https://armyinform.com.ua/2024/03/12/agent-fsb-namagavsya-otruyity-komanduvannya-zsu-na-zaporizhzhi-jomu-zagrozhuye-dovichne-uvyaznennya/</a></p></div>
</div>
</body></html>