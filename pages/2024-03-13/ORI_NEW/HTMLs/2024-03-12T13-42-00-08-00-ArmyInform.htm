<html><body>
<div class='article'>
<div class='title'><h1>«Агенція оборонних закупівель» оголосила про закупівлю 154 пікапів для ЗСУ через Prozorro</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це йдеться в повідомленні на сайті оборонного відомства.    Загальна очікувана...'/>
<meta property='published_time' content='2024-03-12T13:42:00+08:00'/>
<meta property='tags' content='Агенція оборонних закупівель, міноборони'/>
<meta property='images' content='https://armyinform.com.ua/wp-content/uploads/2024/03/700x371-6278a5eb5e7f0.webp'/>
Author: Army Inform
<br>
Categories: Важливо, Новини
<br>
Description: Про це йдеться в повідомленні на сайті оборонного відомства.    Загальна очікувана...
<br>
Published Time: 2024-03-12T13:42:00+08:00
<br>
Tags: Агенція оборонних закупівель, міноборони
<br>
Images: <a href="https://armyinform.com.ua/wp-content/uploads/2024/03/700x371-6278a5eb5e7f0.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="371" src="../../ORI/ArmyInform/Images/2024-03-12T13-42-00-08-00/000000.png" srcset="../../ORI/ArmyInform/Images/2024-03-12T13-42-00-08-00/000000.png" width="700"/> </figure><!-- .post-thumbnail -->
<p><strong> «Агенція оборонних закупівель» Міністерства оборони оголосила в системі Prozorro відбір постачальників для закупівлі 154 автомобілів типу Pick-Up. </strong></p>
<p>Про це йдеться в повідомленні на <a href="https://www.mil.gov.ua/news/2024/03/12/agencziya-oboronnih-zakupivel-ogolosila-zakupivlyu-pikapiv-cherez-prozorro/" rel="nofollow" target="_blank">сайті</a> оборонного відомства.</p>
<p>Загальна очікувана вартість — 206,5 мільйона гривень (з ПДВ). Термін постачання: до 90 календарних днів з дати підписання додаткової угоди про взяття бюджетних зобов’язань.</p>
<p>«Це лише початок масштабної роботи із постачання Збройним Силам України вкрай необхідних пікапів. Закупівля цих автомобілів має важливе значення для забезпечення потреб військових в сучасній техніці та їх бойової готовності», — запевнив заступник Міністра оборони України Дмитро Кліменков.</p>
<p>Закупівля відбуватиметься шляхом застосування рамкової угоди. Це дозволить у конкурентний спосіб закуповувати техніку, не розкриваючи для загального доступу чутливу інформацію.</p>
<p>«Зараз «Агенція оборонних закупівель» працює над підготовкою прямих угод з виробниками пікапів. Водночас працюємо з Міноборони та народними депутатами над змінами в законодавстві, які дозволять нам укладати такі контракти», — зазначила директор «Агенції оборонних закупівель» Марина Безрукова.</p>
<p>Автомобілі типу Pick-Up повинні мати повний привід з колісною формулою 4х4 та вантажопідйомність не менше 0,8 тонни (з можливістю буксирування причепу повною масою не менше 0,85 тонни). Двигун дизельний з питомою потужністю не менше 136 кінських сил і відповідністю екологічним нормам не нижче рівня «ЄВРО-2».</p>
<p>Кузов (вантажна платформа) пікапа повинен бути металевий з можливістю розміщення в ньому особового складу у кількості не менше чотирьох людей, а також забезпечувати можливість монтажу додаткового обладнання під озброєння.</p>
<p>Як повідомляла АрміяInform, раніше для Збройних Сил України <a href="https://armyinform.com.ua/2024/03/04/dlya-zbrojnyh-syl-ukrayiny-zakupyly-20-tysyach-taktychnyh-navushnykiv/">закупили</a> 20 тисяч тактичних навушників.</p>
<p>Крім того, «Агенція оборонних закупівель» збирається <a href="https://armyinform.com.ua/2024/03/05/minoborony-vpershe-prydbaye-cherez-systemu-prozorro-20-tys-bezpilotnykiv/">закупити</a> безпілотні авіаційні комплекси майже на 3 мільярди гривень.</p>
</div>
</div>
<div class='source'><p>Source: <a href="https://armyinform.com.ua/2024/03/12/agencziya-oboronnyh-zakupivel-ogolosyla-pro-zakupivlyu-154-pikapiv-dlya-zsu-cherez-prozorro/">https://armyinform.com.ua/2024/03/12/agencziya-oboronnyh-zakupivel-ogolosyla-pro-zakupivlyu-154-pikapiv-dlya-zsu-cherez-prozorro/</a></p></div>
</div>
</body></html>