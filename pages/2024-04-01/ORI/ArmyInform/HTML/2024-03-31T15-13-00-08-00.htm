<html><body><h1>Командир INTERFLEX відзвітував про підготовку бійців ЗСУ</h1><hr/>Published Time: 2024-03-31T15:13:00+08:00<br>Author: Army Inform<br>Description: Про це йдеться в повідомленні Генерального штабу Збройних Сил України.    Джеймс Турстан...<br>Images: <a href="https://armyinform.com.ua/wp-content/uploads/2024/03/432885778.jpg">000000.jpg</a><br>Categories: Міжнародне співробітництво, Новини<br>Tags: INTERFLEX, допомога партнерів, ІНТЕРФЛЕКС, Операція INTERFLEX<br><div class="single-content">
<figure class="post-thumbnail">
<img alt="Джеймс Турстан" class="attachment-post-thumbnail size-post-thumbnail wp-post-image" height="1365" sizes="(max-width: 2048px) 100vw, 2048px" src="../Images/2024-03-31T15-13-00-08-00/000000.jpg" srcset="../Images/2024-03-31T15-13-00-08-00/000000.jpg" width="2048"> <figcaption class="wp-caption-text">
		Джеймс Турстан. Джерело фото: facebook.com/GeneralStaff.ua</figcaption>
</img></figure><!-- .post-thumbnail -->
<p><strong> Командир багатонаціональної навчальної операції INTERFLEX полковник Джеймс Турстан розповів про досвід проведення базової загальновійськової підготовки особового складу Збройних Сил України. </strong></p>
<p>Про це йдеться в <a href="https://www.facebook.com/GeneralStaff.ua/posts/pfbid038AYfgkfxv4rkHghJzvyL5bw5zhKVyKaizoy4xpkri5oaRXe3QuSmtsEFWJptmGAul" rel="nofollow" target="_blank">повідомленні</a> Генерального штабу Збройних Сил України.</p>
<p>Джеймс Турстан виступив із вказаною темою перед групою офіційних військово-дипломатичних представників країн-партнерів, посольства яких розташовані у Лондоні.</p>
<p>Візит групи військових аташе відбувся на один із навчальних полігонів, де відбувається підготовка в рамках операції INTERFLEX.</p>
<p>Джеймс Турстан, зокрема, розповів про унікальність та особливості того, як організована операція INTERFLEX.</p>
<p>«Військові аташе мали змогу поспілкуватися як з іноземними інструкторами та інструкторками, які проводять заняття, так й з представниками й представницями українського війська, які проходять підготовку», — йдеться у повідомленні.</p>
<p>Операція INTERFLEX — це навчальна програма, яка призначена для новобранців Збройних Сил України із невеликим або без попереднього військового досвіду.</p>
<p>У реалізації багатонаціональної навчальної операції INTERFLEX у 2023 році за участі найкращих інструкторів та інструкторок Збройних Сил Сполученого Королівства Великої Британії і Північної Ірландії, Австралійського Союзу, Королівства Данії, Канади, Естонської Республіки, Литовської Республіки, Королівства Нідерландів, Румунії, Нової Зеландії, Королівства Норвегії, Фінляндії, Королівства Швеції та України вже підготовлено більше 35 тисяч українських військовослужбовців та військовослужбовиць Збройних Сил України.</p>
<p>Тренування проводиться на об’єктах навчально-матеріальної бази Міністерства оборони Великої Британії. Кожний навчальний курс триває п’ять тижнів.</p>
<p>Як повідомляла АрміяInform, раніше у березні 2024 року Джеймс Турстан <a href="https://armyinform.com.ua/2024/03/07/komandyr-bagatonaczionalnoyi-navchalnoyi-operacziyi-interfleks-pospilkuvavsya-z-brytanskymy-instruktoramy-ta-bijczyamy-zsu/">поспілкувався</a> з інструкторами Збройних Сил Великої Британії та військовослужбовцями Збройних Сил України, які проходять підготовку в рамках операції INTERFLEX, зокрема щодо відпрацювання штурмових дій на місцевості з приміською забудовою.</p>
</div><p>Source: <a href="https://armyinform.com.ua/2024/03/31/komandyr-interflex-vidzvituvav-pro-pidgotovku-bijcziv-zsu/">https://armyinform.com.ua/2024/03/31/komandyr-interflex-vidzvituvav-pro-pidgotovku-bijcziv-zsu/</a></p></body></html>