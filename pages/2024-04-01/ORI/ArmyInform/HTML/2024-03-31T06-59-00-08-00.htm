<html><body><h1>ВЛК на контракт: поради рекруту від АрміяInform</h1><hr/>Published Time: 2024-03-31T06:59:00+08:00<br>Author: Army Inform<br>Description: Стан здоров’я має дозволяти ефективно і без шкоди для вас самих та небезпеки для...<br>Images: <a href="https://armyinform.com.ua/wp-content/uploads/2024/03/vlk.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/photo_2024-03-30-18.55.54.jpeg">000001.jpeg</a>&nbsp;<a href="https://armyinform.com.ua/wp-content/uploads/2023/07/5f6a2353.jpg">000002.jpg</a>&nbsp;<a href="https://armyinform.com.ua/wp-content/uploads/2023/07/5f6a2360.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/money003.png">000004.png</a><br>Categories: Новини, Соціальний захист<br>Tags: військова медицина, влк, медицина<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-03-31T06-59-00-08-00/000000.jpg" srcset="../Images/2024-03-31T06-59-00-08-00/000000.jpg" width="2000"> </img></figure><!-- .post-thumbnail -->
<p><strong> Зголоситись добровольцем на контракт чи виявити бажання офіційно мобілізуватись до завершення воєнного стану до лав Збройних Сил України недостатньо для того, щоб потрапити на службу. </strong></p>
<p><span>Стан здоров’я має дозволяти ефективно і без шкоди для вас самих та небезпеки для оточуючих виконувати завдання на посаді, яку ви обійматимете у ЗСУ.</span></p>
<p><span>Придатність до служби встановлює ВЛК — військово-лікарська комісія. Тому, йдучи на контракт чи мобілізуючись, слід бути готовим до ретельного фахового медичного огляду.</span></p>
<h2><b>Доведеться витратити від 2 до 4 днів</b></h2>
<p><span>З очевидних мінусів — пройти ВЛК блискавично не вдасться, це забере у вас кілька — щонайменше від двох до чотирьох — днів часу. Це неминуче, оскільки отримання результатів аналізів не відбувається миттєво — у багатьох випадках їх надають лише наступного дня.</span></p>
<p><span>Крім того, для проходження ВЛК знадобляться деякі додаткові документи. Якщо ви підготуєте їх завчасно, то це пришвидшить процес. За відсутності ж доведеться витратити час також на їх отримання. Відповідно це гальмуватиме ваш рух — і замість двох днів на проходження ВЛК доведеться витратити вже 3</span><i><span>–</span></i><span>4.</span></p>
<h2><b>Контрактникам і мобілізованим — зелена вулиця</b></h2>
<p><span>Позитивним чинником, який прискорить проходження ВЛК контрактникам і мобілізованим, є пріоритетна можливість потрапити на огляд до лікарів комісії. Зелена вулиця діє від моменту реєстрації та дозволяє пройти огляд усіх фахівців ВЛК першого ж дня упродовж усього кількох годин.</span></p>
<p><span>Це дасть змогу того ж дня (або наступного дня зранку, якщо цього вимагає медична процедура) здати необхідні аналізи і приділити час отриманню додаткових необхідних документів у разі, якщо ви не підготували їх завчасно. При цьому працівники ВЛК нададуть роз’яснення з будь-якого питання, яке буде видаватися вам незрозумілим.</span></p>
<img alt="" class="alignnone size-full wp-image-560763" height="872" loading="lazy" src="../Images/2024-03-31T06-59-00-08-00/000001.jpeg" srcset="../Images/2024-03-31T06-59-00-08-00/000001.jpeg" width="1280">
<h2><b>Стартовий документ</b></h2>
<p><span>На початку проходження ВЛК вам видадуть документ під назвою «Картка обстеження та медичного огляду» (</span><a href="https://zakon.rada.gov.ua/laws/file/text/108/f277457n5735.docx" rel="nofollow" target="_blank"><span>Додаток 13</span></a><span> до Наказу Міністерства оборони України </span><a href="https://zakon.rada.gov.ua/laws/show/z1109-08#n2847" rel="nofollow" target="_blank"><span>№ 402 від 14.08.2008</span></a><span> зі змінами, внесеними згідно з Наказами Міністерства оборони </span><a href="https://zakon.rada.gov.ua/laws/show/z1054-14" rel="nofollow" target="_blank"><span>№ 524 від 12.08.2014</span></a><span>, </span><a href="https://zakon.rada.gov.ua/laws/show/z1467-23#n1938" rel="nofollow" target="_blank"><span>№ 490 від 18.08.2023</span></a><span>).</span></p>
<p><span>Зауважте, що для нього знадобиться фотокартка розміром 3х4 см. У «Картку обстеження та медичного огляду» буде вноситись вся отримана під час оглядів та в результаті аналізів і досліджень інформація.</span></p>
<h2><b>Які документи можна підготувати завчасно</b></h2>
<p><span>Щоб пришвидшити проходження ВЛК, слід завчасно підготувати три документи, наявність яких уже в перший день проходження ВЛК суттєво прискорить процес. Як їх отримати, може пояснити сімейний лікар, з яким ви маєте укладену декларацію.</span></p>
<ul>
<li aria-level="1" style="font-weight: 400;"><span>Довідка про проходження попереднього, періодичного та позачергового психіатричних оглядів, зокрема на предмет вживання психоактивних речовин (форма 100-2/о)</span></li>
<li aria-level="1" style="font-weight: 400;"><span>Довідка зі шкірно-венерологічного диспансеру (разом з копією реакції мікропреципітації з кардіоліпіновим антигеном (RW))</span></li>
<li aria-level="1" style="font-weight: 400;"><span>Довідка з протитуберкульозного диспансеру (разом з копією рентгенологічного (флюорографічного) дослідження органів грудної клітки)</span></li>
</ul>
<p><span>Відсутність завчасно підготовлених довідок непереборною перешкодою не стане, але процес проходження ВЛК дещо пригальмує — за два дні точно не встигнути.</span></p>
<p><span>Як і де можна отримати ці документи, розкажуть у ВЛК. На це доведеться витратити додатковий час і, якщо йтиметься про швидке отримання довідки про психіатричний огляд, також певні кошти, бо цю довідку надають, в тому числі, платні медичні установи.</span></p>
<p><strong><span style="color: #ff0000;">Важливо</span></strong>: довідки мають бути «свіжими», виданими у межах тижня-двох до моменту проходження ВЛК.</p>
<figure aria-describedby="caption-attachment-459119" class="wp-caption alignnone" id="attachment_459119" style="width: 1200px"><img alt="" class="size-full wp-image-459119" height="800" loading="lazy" src="../Images/2024-03-31T06-59-00-08-00/000002.jpg" srcset="../Images/2024-03-31T06-59-00-08-00/000002.jpg" width="1200"><figcaption class="wp-caption-text" id="caption-attachment-459119">Фото: Дмитро Юрченко / АрміяInform</figcaption></img></figure>
<h2><b>Аналізи та дослідження</b></h2>
<p><span>Всі або переважну більшість аналізів і досліджень можна зробити в лікарні, на базі якої працює ВЛК. Ось їхній перелік:</span></p>
<ul>
<li aria-level="1" style="font-weight: 400;"><span>Загальний аналіз крові</span></li>
<li aria-level="1" style="font-weight: 400;"><span>Біохімічний аналіз крові (білірубін, АЛТ, глюкоза)</span></li>
<li aria-level="1" style="font-weight: 400;"><span>Загальний аналіз сечі</span></li>
<li aria-level="1" style="font-weight: 400;"><span>Серологічний аналіз крові на антитіла до вірусу імунодефіциту людини (ВІЛ)</span></li>
<li aria-level="1" style="font-weight: 400;"><span>Серологічний аналіз крові на антиген до вірусу гепатиту «В» та «С»</span></li>
<li aria-level="1" style="font-weight: 400;"><span>Реакція мікропреципітації з кардіоліпіновим антигеном (RW)</span></li>
<li aria-level="1" style="font-weight: 400;"><span>Аналіз на визначення групи крові та резус-належність</span></li>
<li aria-level="1" style="font-weight: 400;"><span>Рентгенологічне (флюорографічне) дослідження органів грудної клітки</span></li>
<li aria-level="1" style="font-weight: 400;"><span>Електрокардіограма</span></li>
</ul>
<p><span>Якщо ви завчасно подбаєте про зазначені вище довідки, інформація про частину з перелічених аналізів вже буде у вас наявна. Йдеться про копію реакції мікропреципітації та серологічний аналіз крові на антитіла до ВІЛ, які йдуть у комплексі з довідкою зі шкірно-венерологічного диспансеру.</span></p>
<p><span>Також у разі наявності довідки з протитуберкульозного диспансеру у вас вже буде копія рентгенологічного (флюорографічного) дослідження органів грудної клітки.</span></p>
<img alt="" class="size-full wp-image-459118" height="800" loading="lazy" src="../Images/2024-03-31T06-59-00-08-00/000003.jpg" srcset="../Images/2024-03-31T06-59-00-08-00/000003.jpg" width="1200">
<p><span>У разі, якщо якийсь із зазначених аналізів неможливо зробити у закладі охорони здоров’я, на базі якого працює ВЛК, вам нададуть інформацію про заклади, в яких можна це зробити.</span></p>
<h2><b>Підсумковий документ</b></h2>
<p><span>Після того, як усю необхідну інформацію зібрано і зафіксовано в «Картці обстеження та медичного огляду», на її основі укладається «Довідка військово-лікарської комісії» (</span><a href="https://zakon.rada.gov.ua/laws/file/text/54/f277457n3659.doc" rel="nofollow" target="_blank"><span>Додаток 4</span></a><span> до Наказу Міністерства оборони України </span><a href="https://zakon.rada.gov.ua/laws/show/z1109-08#n2847" rel="nofollow" target="_blank"><span>№ 402 від 14.08.2008</span></a><span> зі змінами, внесеними згідно з Наказом Міністерства оборони </span><a href="https://zakon.rada.gov.ua/laws/show/z1033-11" rel="nofollow" target="_blank"><span>№ 466 від 01.08.2011</span></a><span>).</span></p>
<p><span>У цьому документі робиться підсумковий висновок щодо придатності за станом здоров’я до проходження військової служби за контрактом.</span></p>
<h2><b>Не сподівайтесь на поблажливість</b></h2>
<p><span>Якщо йдучи на контракт чи добровільно мобілізуючись, ви сподіваєтесь, що під час проходження ВЛК стан вашого здоров’я досліджуватимуть менш ретельно з огляду на добровільно виявлене вами бажання служити в лавах ЗСУ, то ви глибоко помиляєтесь.</span></p>
<p><span>Фахівці медкомісії поставляться до стану вашого здоров’я однаково скрупульозно і прискіпливо. За найменших сумнівів щодо придатності вас скерують на додаткові обстеження, аналізи та дослідження.</span></p>
<p><span>У цьому разі є ризик не вкластися у відведені на роботу ВЛК 3</span><span>–</span><span>4 дні, однак можна бути певним, що придатність за станом здоров’я до проходження військової служби за контрактом визначать безпомилково.</span></p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/03/27/na-kontrakt-do-zsu-yaki-dokumenty-slid-zavchasno-pidgotuvaty-dlya-tczk/" target="_blank"><div class="ai-readalso-content"><div class="ai-readalso-title">На контракт до ЗСУ: які документи слід завчасно підготувати для ТЦК</div></div><div class="ai-readalso-thumbnail"><img alt="На контракт до ЗСУ: які документи слід завчасно підготувати для ТЦК" src="../Images/2024-03-31T06-59-00-08-00/000004.png" srcset="../Images/2024-03-31T06-59-00-08-00/000004.png"/></div></a></figure>
<p><span>Пам’ятайте: стан вашого здоров’я в ЗСУ не лише ваша особиста справа, від нього залежить життя і здоров’я побратимів та спроможність виконувати завдання. Значно краще виявити і зафіксувати всі наявні проблеми (якщо вони є) під час проходження ВЛК і навіть отримати відмову в можливості проходження служби за контрактом, ніж потім нашкодити собі, побратимам чи зірвати виконання важливого завдання.</span></p>
<p> </p>
</img></img></div><p>Source: <a href="https://armyinform.com.ua/2024/03/31/vlk-na-kontrakt-porady-rekrutu-vid-armiyainform/">https://armyinform.com.ua/2024/03/31/vlk-na-kontrakt-porady-rekrutu-vid-armiyainform/</a></p></body></html>