<html><body><h1>У ЗСУ відреагували на оголошення путіним весняного призову</h1><hr/>Published Time: 2024-03-31T15:35:00+08:00<br>Author: Army Inform<br>Description: Центр оприлюднив відповідну заяву.    «У тексті указу, який був підписаний кремлівським...<br>Images: <a href="https://armyinform.com.ua/wp-content/uploads/2023/02/mobilizacziya-ovochiv.jpg">000000.jpg</a><br>Categories: Новини<br>Tags: владімір путін<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="640" src="../Images/2024-03-31T15-35-00-08-00/000000.jpg" srcset="../Images/2024-03-31T15-35-00-08-00/000000.jpg" width="960"> </img></figure><!-- .post-thumbnail -->
<p><strong> У Центрі національного спротиву Сил Спеціальних Операцій Збройних Сил України відреагували на оголошення путіним весняного призову на військову службу для 150 тисяч осіб віком від 18 до 30 років. </strong></p>
<p>Центр оприлюднив <a href="https://sprotyv.mod.gov.ua/na-rosiyi-rozpochavsya-vesnyanyj-pryzov-do-vijska/" rel="nofollow" target="_blank">відповідну заяву</a>.</p>
<p>«У тексті указу, який був підписаний кремлівським самодержцем у неділю, 31 березня, йдеться про те, що у період з 1 квітня до 15 липня на росії на військову службу призвуть 150 тисяч осіб, які не перебувають у запасі та є військовозобов’язаними», — зазначають у відомстві.</p>
<p>На думку представників центру, 150 тисяч — це лише офіційно заявлена квота, а реальна кількість може бути куди більшою.</p>
<p>«Також у цю квоту потрапляють молоді чоловіки з ТОТ Кримського півострова та ТОТ Донецької та Луганської областей де місцеві «воєнкоми» встигли оновити дані осіб, що підпадають під критерії призову», — зазначають у ЗСУ.</p>
<p>Крім цього, формально зазначено що будуть звільнені з військової служби солдати, матроси, сержанти та старшини, строк служби за контрактом яких завершився.</p>
<p>Проте, за даними переданими від українського підпілля, замполіти уже працюють з цією категорією, аби ті в обов’язковому порядку підписали нові контракти на проходження служби.</p>
<p>Як наголошують у ЦНС, за даними Міноборони Британії, росія набирає щомісяця в армію близько 30 тисяч нових солдатів, що дає їй змогу покривати втрати та продовжувати війну проти України.</p>
<p>«Центр національного спротиву попереджає чоловіче населення на ТОТ віком від 18 до 30 років, яке потенційно може бути залучене до бойових дій проти Сил оборони України, щодо необхідності покинути місце постійного проживання або ж загалом дані території. У випадку насильницької мобілізації чи призову необхідно за сприятливих необхідно слідувати алгоритму здачі в полон», — зазначається у заяві.</p>
<p>У ЗСУ підкреслюють, що примусова мобілізація мирного населення на ТОТ, чи навіть залучення цивільних людей до організації військових операцій прямо заборонені статтею 51 четвертої Женевської конвенції 1949 року.</p>
<p>«Стаття 8 Римського статуту прямо визначає примус громадян протилежної сторони до участі у військових діях проти їхньої власної країни, навіть якщо вони перебували на службі воюючої сторони до початку війни, воєнним злочином», — сказано у заяві ЦНС.</p>
<p>Як повідомляла АрміяInform, у Силах оборони <a href="https://armyinform.com.ua/2024/03/28/u-sylah-oborony-prokomentuvaly-mobilizacziyu-okupantiv-pislya-vyboriv-putina/">прокоментували</a> мобілізацію окупантів після «виборів» путіна.</p>
</div><p>Source: <a href="https://armyinform.com.ua/2024/03/31/u-zsu-vidreaguvaly-na-ogoloshennya-putinym-vesnyanogo-pryzyvu/">https://armyinform.com.ua/2024/03/31/u-zsu-vidreaguvaly-na-ogoloshennya-putinym-vesnyanogo-pryzyvu/</a></p></body></html>