<html><body><h1>У Бучі після деокупації виявлено 422 тіла вбитих росіянами мирних жителів</h1><hr/>Published Time: 2024-03-31T15:56:00+08:00<br>Author: Army Inform<br>Description: Про це повідомляє Національна поліція України.    «Після деокупації в Бучі знайшли 422...<br>Images: <a href="https://armyinform.com.ua/wp-content/uploads/2024/03/25de44b6-25ee-4372-acf2-884b720bbf3a.jpg">000000.jpg</a><br>Categories: Новини<br>Tags: stoprussia, агресія рф, Буча, вторгнення рф, жертви війни, Національна поліція України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../Images/2024-03-31T15-56-00-08-00/000000.jpg" srcset="../Images/2024-03-31T15-56-00-08-00/000000.jpg" width="1280"> </img></figure><!-- .post-thumbnail -->
<p><strong> Після звільнення міста Буча від росіян було знайдено понад чотири сотні тіл вбитих мирних мешканців.  </strong></p>
<p>Про це <a href="https://t.me/UA_National_Police/20703" rel="nofollow noopener" target="_blank">повідомляє</a> Національна поліція України.</p>
<p>«Після деокупації в Бучі знайшли 422 вбитих мирних жителів, загалом у Бучанському районі виявлено 1190 тіл. Нацполіція продовжує розслідувати воєнні злочини росії», — повідомив начальник кримінальної поліції Андрій Нєбитов.</p>
<p>За його словами, досі кількість убитих і закатованих в Бучі не остаточно встановлена, все ще є зниклі безвісти, їх розшук триває.</p>
<p>Також зниклими безвісти нині лишаються 514 жителів Київської області.</p>
<p>«Щодо катівень — їх у Бучі було дві. Це табір „Променистий“, де людей катували в підвалі та стріляли в потилицю і це на перехресті вулиці Вокзальної, де відбувалась теж масова страта наших громадян. Ми розуміємо, що навколо Бучі були позиції армії рф, куди вони звозили людей з їхніх же домівок, катували та вбивали, де ми знаходили теж тіла закопані, закатовані, і ми розуміємо, що, мабуть, це не останні знахідки, бо кількість людей, які зараз перебувають у розшуку, на жаль, дуже велика», — розповів Андрій Нєбитов.</p>
<p>Також, за його словами, по Київщині зареєстровано 23 тис. кримінальних проваджень, щодо злочинів, скоєних росіянами, загалом в Україні їх зареєстровано вже понад 116 тис.</p>
<p>Як повідомляла <a href="https://armyinform.com.ua/2024/03/31/volodymyr-zelenskyj-ushanuvav-pamyat-ukrayincziv-yakyh-ubyly-rosijski-zagarbnyky-pid-chas-okupacziyi-kyyivshhyny/">АрміяInform</a>, у другу річницю визволення Київської області від російських окупантів Президент України Володимир Зеленський вшанував пам’ять українців, убитих загарбниками під час окупації Бучанської громади.</p>
</div><p>Source: <a href="https://armyinform.com.ua/2024/03/31/u-buchi-pislya-deokupacziyi-vyyavleno-422-tila-vbytyh-rosiyanamy-myrnyh-zhyteliv/">https://armyinform.com.ua/2024/03/31/u-buchi-pislya-deokupacziyi-vyyavleno-422-tila-vbytyh-rosiyanamy-myrnyh-zhyteliv/</a></p></body></html>