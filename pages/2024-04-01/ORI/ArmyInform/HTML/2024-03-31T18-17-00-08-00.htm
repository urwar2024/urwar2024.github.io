<html><body><h1>Володимир Зеленський відвідав новий реабілітаційний центр у Бородянці</h1><hr/>Published Time: 2024-03-31T18:17:00+08:00<br>Author: Army Inform<br>Description: Про це глава держави написав у фейсбуці.    Того ж року глава держави передав на...<br>Images: <a href="https://armyinform.com.ua/wp-content/uploads/2024/03/3b20291f57fa86c8d1ee73fc5187b634_1711891721_extra_large.jpeg">000000.jpeg</a><br>Categories: Актуальна тема, Новини<br>Tags: stoprussia, агресія рф, Бородянка, Володимир Зеленський, Президент України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-03-31T18-17-00-08-00/000000.jpeg" srcset="../Images/2024-03-31T18-17-00-08-00/000000.jpeg" width="1042"> </img></figure><!-- .post-thumbnail -->
<p><strong> Під час робочої поїздки до Київської області Президент України Володимир Зеленський відвідав відновлений Бородянський центр соціально-психологічної реабілітації, який російські окупанти вщент зруйнували в березні 2022 року. </strong></p>
<p>Про це глава держави <a href="https://www.facebook.com/zelenskyy.official/videos/792908918876803/" rel="nofollow" target="_blank">написав</a> у фейсбуці.</p>
<p>Того ж року глава держави передав на відновлення цього закладу премію в розмірі 100 тис. дол., яку отримав із присудженням медалі Свободи.</p>
<p>Володимир Зеленський поспілкувався з одним із ветеранів, який проходить у центрі реабілітацію після важкого поранення, поцікавився умовами перебування та якістю послуг.</p>
<p>«Наші хлопці й дівчата, які приходять сюди, отримуватимуть фахову допомогу. Дуже приємно, що це сучасний центр. Команда працюватиме над тим, щоб тут після остаточного відкриття було більше фахівців. Це правильний початок і правильний сигнал для всіх областей – знаходити можливості, шукати гроші на реабілітацію», – зазначив Президент.</p>
<p>Володимир Зеленський наголосив, що поряд із будівництвом центрів реабілітації також треба розширювати мережу відділень для відновлення ветеранів у обласних лікарнях.</p>
<p>У центрі створено простір для психологічної, соціальної підтримки, фізкультурно-спортивної реабілітації ветеранів, їхніх сімей та родин загиблих захисників і захисниць. Психологи закладу супроводжуватимуть ветеранів у навчанні методів самодопомоги й першої психологічної допомоги у стресових ситуаціях. Також у центрі створено простір для освітніх заходів, тренінгів  і досліджень щодо впровадження спеціальних підходів і нових стандартів для успішного повернення ветеранів до цивільного життя.</p>
<p>У закладі обладнано дев’ять готельних номерів для амбулаторного перебування. Програма реабілітації ветеранів безкоштовна завдяки залученню донорських коштів.</p>
<p>Планується, що за рік центр прийматиме в середньому понад дві тисячі ветеранів.</p>
<p><iframe allowfullscreen="allowfullscreen" frameborder="0" height="314" loading="lazy" scrolling="no" src="https://www.facebook.com/plugins/video.php?height=314&amp;href=https%3A%2F%2Fwww.facebook.com%2Fzelenskyy.official%2Fvideos%2F792908918876803%2F&amp;show_text=false&amp;width=560&amp;t=0" style="border: none; overflow: hidden;" width="560"></iframe></p>
<p>Як повідомляла <a href="https://armyinform.com.ua/2024/02/26/za-chas-shyrokomasshtabnoyi-vijny-rosiya-poshkodyla-abo-zrujnuvala-v-ukrayini-1736-medzakladiv/">АрміяInform</a>, за час широкомасштабної війни росія пошкодила або зруйнувала в Україні 1736 медзакладів.</p>
</div><p>Source: <a href="https://armyinform.com.ua/2024/03/31/volodymyr-zelenskyj-vidvidav-novyj-reabilitaczijnyj-czentr-u-borodyanczi/">https://armyinform.com.ua/2024/03/31/volodymyr-zelenskyj-vidvidav-novyj-reabilitaczijnyj-czentr-u-borodyanczi/</a></p></body></html>