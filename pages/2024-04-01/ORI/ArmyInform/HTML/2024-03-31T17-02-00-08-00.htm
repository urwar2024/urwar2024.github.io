<html><body><h1>Володимир Зеленський вручив військовим державні нагороди</h1><hr/>Published Time: 2024-03-31T17:02:00+08:00<br>Author: Army Inform<br>Description: Про це інформує Офіс Президента України.    Володимир Зеленський вручив...<br>Images: <a href="https://armyinform.com.ua/wp-content/uploads/2024/03/332f09d5-e984-4429-ba0e-91e8d7a6eecc.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/9a59113eabedca041a825c5ee0601c85_1711890140_extra_large.jpeg">000001.jpeg</a><br>Categories: Новини<br>Tags: агресія рф, Володимир Зеленський, вторгнення рф, державні нагороди, Президент України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../Images/2024-03-31T17-02-00-08-00/000000.jpg" srcset="../Images/2024-03-31T17-02-00-08-00/000000.jpg" width="1280"> </img></figure><!-- .post-thumbnail -->
<p><strong> У другу річницю звільнення Київської області від російських окупантів Президент Володимир Зеленський взяв участь у піднятті Державного прапора України на флагштоку Меморіалу пам’яті захисників Бучанської громади, а також вручив державні нагороди військовослужбовцям. </strong></p>
<p>Про це <a href="https://www.president.gov.ua/news/volodimir-zelenskij-vzyav-uchast-u-pidnyatti-prapora-ukrayin-89969" rel="nofollow" target="_blank">інформує</a> Офіс Президента України.</p>
<p>Володимир Зеленський вручив військовослужбовцям ордени Богдана Хмельницького II та III ступенів, «За мужність» II та IIІ ступенів, медалі «За військову службу Україні», «За бездоганну службу» ІІІ ступеня та «За врятоване життя».</p>
<p>Так, нагороди з рук глави держави одержали <strong>полковник Збройних Сил України Олександр Волошин</strong> і<strong> капітан Олексій Фандецький</strong>, які забезпечували евакуацію та супровід колон автомобілів із цивільними з Бучі до Білогородки. Тоді загалом упродовж 9–10 березня 2022 року було евакуйовано понад 300 авто з громадянами.</p>
<p>Відзначені нагородами також <strong>підполковник Андрій Колодяжний, сержант Олександр Фесик, сержант Мирон Химиця, старший сержант Олександр Мартинюк</strong>, які в березні 2022 року брали участь у знищенні ворожих колон у населених пунктах Бучанського району Київської області.</p>
<p>Президент нагородив і <strong>молодшого сержанта Сергія Дорошенка та капітана Руслана Мамчика</strong>. Вони встановлювали мінно-вибухові та інженерні загородження, завдяки яким було успішно відбито ворожі штурми.</p>
<img alt="" class="alignnone size-full wp-image-560982" height="695" loading="lazy" src="../Images/2024-03-31T17-02-00-08-00/000001.jpeg" srcset="../Images/2024-03-31T17-02-00-08-00/000001.jpeg" width="1042">
<p>Відзначені нагородами також воїни Національної гвардії України – сержант Максим Бовчалюк та сержант Сергій Квітко, які брали участь у запеклих боях проти російських окупантів на Київщині, патрульний поліцейський Олег Швець, який брав участь у стабілізаційних заходах у містах Ірпені, Бучі та Гостомелі, та майор поліції Іван Дулкай, який із початку широкомасштабного вторгнення рф здійснює документування та розслідування зухвалих воєнних злочинів російської армії.</p>
<p>Як повідомляла <a href="https://armyinform.com.ua/2024/03/31/glava-derzhavy-u-buchi-cze-vijna-za-te-shhob-nihto-ne-smiv-stavaty-zvirom-shhodo-inshyh/">АрміяInform,</a> 31 березня у другу річницю звільнення Київщини від російських окупантів Президент України Володимир Зеленський відвідав Бучу, де вшанував пам’ять вбитих росіянами українців.</p>
</img></div><p>Source: <a href="https://armyinform.com.ua/2024/03/31/volodymyr-zelenskyj-vruchyv-vijskovym-derzhavni-nagorody-2/">https://armyinform.com.ua/2024/03/31/volodymyr-zelenskyj-vruchyv-vijskovym-derzhavni-nagorody-2/</a></p></body></html>