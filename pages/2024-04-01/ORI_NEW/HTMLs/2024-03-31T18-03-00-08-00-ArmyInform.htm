<html><body>
<div class='article'>
<div class='title'><h1>Ідентифіковано понад 100 росіян, які вчинили воєнні злочини у Бучі</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомили в Національній поліції України.    «Місто було в окупації 28 днів....'/>
<meta property='published_time' content='2024-03-31T18:03:00+08:00'/>
<meta property='tags' content='stoprussia, агресія рф, Буча, вторгнення рф, Нацполіція'/>
<meta property='images' content='https://armyinform.com.ua/wp-content/uploads/2024/03/2f519280f3abd10d5a88e439c9ebf3db.jpg'/>
Author: Army Inform
<br>
Categories: Новини
<br>
Description: Про це повідомили в Національній поліції України.    «Місто було в окупації 28 днів....
<br>
Published Time: 2024-03-31T18:03:00+08:00
<br>
Tags: stoprussia, агресія рф, Буча, вторгнення рф, Нацполіція
<br>
Images: <a href="https://armyinform.com.ua/wp-content/uploads/2024/03/2f519280f3abd10d5a88e439c9ebf3db.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="300" src="../../ORI/ArmyInform/Images/2024-03-31T18-03-00-08-00/000000.jpg" srcset="../../ORI/ArmyInform/Images/2024-03-31T18-03-00-08-00/000000.jpg" width="600"/> </figure><!-- .post-thumbnail -->
<p><strong> Поліція ідентифікувала понад тисячу російських загарбників, які в лютому 2022 року тимчасово окупували місто Буча під Києвом. Також упізнано понад 100 військових, які безпосередньо вчиняли воєнні злочини. </strong></p>
<p>Про це <a href="https://www.facebook.com/watch/?v=1225279995521566" rel="nofollow" target="_blank">повідомили</a> в Національній поліції України.</p>
<p>«Місто було в окупації 28 днів. Викрадення, тортури, зґвалтування, мародерство та вбивства цивільних, зокрема і дітей — не повний перелік того, що за цей час там вчинили російські військові. Українські поліцейські ретельно задокументували ці воєнні злочини для Міжнародного кримінального суду», — йдеться у повідомленні.</p>
<p>Слідчі опитали сотні свідків і потерпілих, провели сотні допитів, експериментів та оглядів місця подій, вивчили терабайти даних із зовнішніх камер спостереження. Це дозволило отримати величезний масив інформації про підрозділи збройних сил росії, які перебували в Бучі: повні анкетні дані, дані про займані посади, розмежування по взводах та відділеннях, інформацію про зброю та техніку, місця проживання, контактні телефони та дані їхніх родичів.</p>
<p>«Поліцейські вже ідентифікували більше тисячі російських військових, що в кінці лютого 2022 року вторглись у Бучу. Отримана інформація дозволила нам накласти маршрути руху окупантів з конкретним часом та місцем, а це своєю чергою дало можливість ідентифікувати знаходження конкретного підрозділу на місці злочину під час його вчинення. Ми змогли розібрати повну структуру ударних угрупувань окупантів так званих БТГр (батальйонно-тактичних груп), структуру їх керівництва, види та розмежування техніки та озброєння», — зазначив старший слідчий Нацполіції в особливо важливих справах Іван Дулкай.</p>
<p>Тож слідчі вже встановили понад сотню військових російських, які безпосередньо вчиняли воєнні злочини в Бучі, та знають кожного російського командира, який віддавав злочинні накази на знищення Бучі та її жителів.</p>
<p>«Ми докладаємо всіх зусиль для того, аби росіяни відповіли за кожну українську сльозу, а вказаний зв’язок був доведений та оформлений як обвинувачення вищого керівництва збройних сил рф в суді», — наголосив Іван Дулкай.</p>
<p><a href="https://armyinform.com.ua/2024/03/31/u-buchi-pislya-deokupacziyi-vyyavleno-422-tila-vbytyh-rosiyanamy-myrnyh-zhyteliv/">Нагадаємо</a>, що у Бучі після деокупації виявлено 422 тіла вбитих росіянами мирних жителів.</p>
</div>
</div>
<div class='source'><p>Source: <a href="https://armyinform.com.ua/2024/03/31/identyfikovano-ponad-100-rosiyan-yaki-vchynyly-voyenni-zlochyny-u-buchi/">https://armyinform.com.ua/2024/03/31/identyfikovano-ponad-100-rosiyan-yaki-vchynyly-voyenni-zlochyny-u-buchi/</a></p></div>
</div>
</body></html>