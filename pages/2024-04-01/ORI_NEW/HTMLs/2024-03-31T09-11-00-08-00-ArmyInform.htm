<html><body>
<div class='article'>
<div class='title'><h1>Винищувач на перспективу: Saab замовила дослідження зі створення літака, який замінить Gripen</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Як зазначають автори порталу Meta-defense, оборонні дослідження будуть здійснюватися в...'/>
<meta property='published_time' content='2024-03-31T09:11:00+08:00'/>
<meta property='tags' content=''/>
<meta property='images' content='https://armyinform.com.ua/wp-content/uploads/2024/03/1-27.jpeg,
https://armyinform.com.ua/wp-content/uploads/2024/03/2-26.jpeg,
https://armyinform.com.ua/wp-content/uploads/2024/03/3-16.jpg'/>
Author: Army Inform
<br>
Categories: Новини
<br>
Description: Як зазначають автори порталу Meta-defense, оборонні дослідження будуть здійснюватися в...
<br>
Published Time: 2024-03-31T09:11:00+08:00
<br>
Tags: 
<br>
Images: <a href="https://armyinform.com.ua/wp-content/uploads/2024/03/1-27.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-26.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-16.jpg">000002.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="450" src="../../ORI/ArmyInform/Images/2024-03-31T09-11-00-08-00/000000.jpeg" srcset="../../ORI/ArmyInform/Images/2024-03-31T09-11-00-08-00/000000.jpeg" width="800"/> <figcaption class="wp-caption-text">
		. Швеція має намір зберегти навички та ноу-хау своєї оборонної авіаційної промисловості. Фото: Saab AB</figcaption>
</figure><!-- .post-thumbnail -->
<p><strong> Компанія Saab AB оголосила про те, що Шведське управління оборонних матеріалів (FMV) подало заявку на концептуальне проєктування майбутніх винищувачів для ВПС країни. </strong></p>
<p>Як <a href="https://meta-defense.fr/ru/2024/03/26/%D0%BA%D0%B0%D0%BA_%D1%81%D0%BE%D0%B1%D0%BB%D0%B0%D0%B7%D0%BD%D0%B8%D1%82%D1%8C_%D0%BF%D1%80%D0%BE%D0%B3%D1%80%D0%B0%D0%BC%D0%BC%D1%83_fcas_%D1%88%D0%B2%D0%B5%D1%86%D0%B8%D1%8F/" rel="nofollow" target="_blank">зазначають</a> автори порталу Meta-defense, оборонні дослідження будуть здійснюватися в рамках майбутньої системи повітряного бою Flygvapnet шведських ВПС. Навіть робочої назви майбутнього літального апарата поки що не наводиться, повідомляє АрміяInform.</p>
<p>У пресслужбі шведської компанії повідомили, що нині нею розглядаються три шляхи, один з яких призведе до вибору наступника багатоцільового винищувача JAS-39E/F Gripen.</p>
<p>При цьому роботи включатимуть вивчення можливості об’єднання в одну систему пілотованих і безпілотних елементів, створення концептів, а також опрацювання майбутнього виробничого процесу. Для досягнення цієї мети Saab співпрацюватиме з FMV, Збройними силами Швеції, Шведською агенцією оборонних досліджень FOI, GKN Aerospace та іншими промисловими партнерами.</p>
<figure aria-describedby="caption-attachment-560386" class="wp-caption alignnone" id="attachment_560386" style="width: 1280px"><img alt="" class="size-full wp-image-560386" height="720" loading="lazy" sizes="(max-width: 1280px) 100vw, 1280px" src="../../ORI/ArmyInform/Images/2024-03-31T09-11-00-08-00/000001.jpeg" srcset="../../ORI/ArmyInform/Images/2024-03-31T09-11-00-08-00/000001.jpeg" width="1280"/><figcaption class="wp-caption-text" id="caption-attachment-560386">Літак Gripen ВПС Швеції. Фото: Saab AB</figcaption></figure>
<p>«Saab перебуває в сильній позиції, і завдяки нещодавній розробці Gripen E і <a href="https://armyinform.com.ua/2024/02/04/dlya-shvecziyi-gotuyut-pershyj-litak-drlv-globaleye-jogo-vzhe-hoche-kupyty-i-francziya/">GlobalEye</a>, у нас є передові технології та інженерні ноу-хау, необхідні для просування концепції винищувача майбутнього. Це означає, що ми продовжуватимемо пропонувати інноваційні рішення для задоволення майбутніх оперативних потреб ЗС Швеції та інших замовників», — наводить видання Zona Militar слова директора підрозділу Saab з аеронавтики Ларса Тоссмана.</p>
<p>При цьому зазначається, що знаменитий шведський авіавиробник має намір і надалі розвивати співпрацю із зацікавленими сторонами, які працюють над новими та проривними технологіями, які відіграватимуть важливу роль у перспективних системах бойових літаків. Saab також вивчатиме інноваційні платформи, включаючи «Ініціативу оборонних інновацій» уряду Швеції та проєкт НАТО «Прискорювач оборонних інновацій для Північної Атлантики».</p>
<p>Концептуальні дослідження в рамках укладеного контракту проводитимуться паралельно з модернізацією літаків JAS-39C/D Gripen та прийняттям на озброєння ЗС Швеції та Бразилії Gripen E.</p>
<p>Компанія GKN Aerospace проводитиме концептуальні дослідження силових установок для перспективних винищувачів. Очікується, що вони допоможуть створити основу для перспективних винищувальних систем та продовжити створення подібних рішень у Швеції.</p>
<p>Термін контракту щодо розробки концепції майбутнього літака розрахований на 2024-2025 роки.</p>
<figure aria-describedby="caption-attachment-560387" class="wp-caption alignnone" id="attachment_560387" style="width: 1280px"><img alt="" class="size-full wp-image-560387" height="853" loading="lazy" src="../../ORI/ArmyInform/Images/2024-03-31T09-11-00-08-00/000002.jpg" srcset="../../ORI/ArmyInform/Images/2024-03-31T09-11-00-08-00/000002.jpg" width="1280"/><figcaption class="wp-caption-text" id="caption-attachment-560387">Літак Gripen ВПС Швеції. Фото: Saab AB</figcaption></figure>
<p>Аналітики оборонного ринку підкреслюють, що по суті цим контрактом шведська влада, яка знає, що за нею прискіпливо наглядають як представники авіаційної програми FCAS (Німеччина, Іспанія, Франція та Бельгія), так і проєкту GCAP (Італія, Японія та Велика Британія), хоче мати глобальне та об’єктивне бачення ситуації у світі, щоб одночасно задовольнити свої майбутні потреби у профільній авіації та підтримати свої виробничі навички.</p>
<p>Справді, у цій галузі, як і в області підводних човнів, Швеція має особливий статус на світовому ринку. Відповідний аналіз було нещодавно <a href="https://armyinform.com.ua/2024/03/21/32-ga-v-alyansi-ta-daleko-ne-najslabsha-z-chym-shvecziya-doluchylasya-do-nato/">представлено</a> на порталі АрміяInform. Держава з населенням всього в 10,5 млн жителів та ВВП якої менше ніж €650 млрд, це, безумовно, найменша країна, яка має досвід, при цьому дуже успішний, розробки сучасних винищувачів сімейства Gripen.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/-lKS1xwgccI?feature=oembed" title="Finally: Sweden Announces 6th-Gen Fighter Jets to Replace Gripen" width="640"></iframe></p>
<p>Швеція оголошує про випуск винищувачів 6-го покоління для заміни Gripen. Відео: TECH COMPANY</p>
</div>
</div>
<div class='source'><p>Source: <a href="https://armyinform.com.ua/2024/03/31/vynyshhuvach-na-perspektyvu-saab-zamovyla-doslidzhennya-zi-stvorennya-litaka-yakyj-zaminyt-gripen/">https://armyinform.com.ua/2024/03/31/vynyshhuvach-na-perspektyvu-saab-zamovyla-doslidzhennya-zi-stvorennya-litaka-yakyj-zaminyt-gripen/</a></p></div>
</div>
</body></html>