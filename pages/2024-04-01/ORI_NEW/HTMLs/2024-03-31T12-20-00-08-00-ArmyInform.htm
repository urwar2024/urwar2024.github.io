<html><body>
<div class='article'>
<div class='title'><h1>Кирило Буданов спрогнозував просування російських добровольців вглиб росії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Актуальна тема, Новини'/>
<meta property='description' content='Свою заяву Кирило Буданов зробив під час прямого ефіру телемарафону «Єдині новини» 31...'/>
<meta property='published_time' content='2024-03-31T12:20:00+08:00'/>
<meta property='tags' content='ГУР, Кирило Буданов, Російський добровольчий корпус, Сибірський батальйон'/>
<meta property='images' content='https://armyinform.com.ua/wp-content/uploads/2024/03/24343.jpg'/>
Author: Army Inform
<br>
Categories: Актуальна тема, Новини
<br>
Description: Свою заяву Кирило Буданов зробив під час прямого ефіру телемарафону «Єдині новини» 31...
<br>
Published Time: 2024-03-31T12:20:00+08:00
<br>
Tags: ГУР, Кирило Буданов, Російський добровольчий корпус, Сибірський батальйон
<br>
Images: <a href="https://armyinform.com.ua/wp-content/uploads/2024/03/24343.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="Кирило Буданов" class="attachment-post-thumbnail size-post-thumbnail wp-post-image" height="872" sizes="(max-width: 1714px) 100vw, 1714px" src="../../ORI/ArmyInform/Images/2024-03-31T12-20-00-08-00/000000.jpg" srcset="../../ORI/ArmyInform/Images/2024-03-31T12-20-00-08-00/000000.jpg" width="1714"/> <figcaption class="wp-caption-text">
		Кирило Буданов. Джерело фото: gur.gov.ua</figcaption>
</figure><!-- .post-thumbnail -->
<p><strong> Начальник Головного управління розвідки Міністерства оборони України генерал-лейтенант Кирило Буданов спрогнозував, що російські бійці легіону «Свобода росії», «Російського добровольчого корпусу» та «Сибірського батальйону» просунуться вглиб росії. </strong></p>
<p>Свою заяву Кирило Буданов зробив під час <a href="https://www.youtube.com/watch?v=T88RnpKNN_s" rel="nofollow" target="_blank">прямого ефіру</a> телемарафону «Єдині новини» 31 березня 2024 року.</p>
<p>«Коли зміниться ситуація більше на фронті, їм, я думаю, стане легше просуватись далі і добиватись своєї мети», — наголосив він.</p>
<p>Начальник ГУР також зазначив, що дії російських добровольців, коли вони влаштовують бойові дії у бєлгородській та курській областях рф, станом на зараз дуже вигідні для України.</p>
<p>«Тому що вони змогли розтягнути угруповання, відволікти сили з боїв на фронті на оборону своїх прикордонних рубежів», — зазначив він.</p>
<p>На уточнююче запитання ведучого, що має змінитися на фронті, щоб російські добровольці просунулися далі на російській території, Кирило Буданов зазначив, що має знизитися напруга на фронті і початися радикальні зміни.</p>
<p>«Коли максимальна іде напруга на фронті… полегшиться для діяльності російських добровольчих формувань по відновленню, відбиттю своєї держави. Це перше. І друге. Коли радикальні почнуться зміни і росія буде змушена відступати, відходити — вони також зроблять свою справу», — заявив начальник ГУР.</p>
<p>Також Кирило Буданов прокоментував запитання ведучого, коли російські добровольці зможуть дійти до москви.</p>
<p>«Зараз вони до москви, на жаль, зі зброєю в руках не зможуть дійти. У цьому я впевнений. Але з часом, коли ситуація буде це дозволяти, вони свою роль ще зіграють», — заявив він.</p>
<p>Як повідомляла АрміяInform, 30 березня 2024 року ГУР <a href="https://armyinform.com.ua/2024/03/30/gur-diznalos-pro-naslidky-rejdiv-u-byelgorodsku-kursku-bryansku-oblasti-rf/">повідомило</a> про наслідки рейдів російських добровольців у бєлгородську, курську, брянську області рф. Зокрема, про дії російської влади щодо укріплення своїх рубежів.</p>
</div>
</div>
<div class='source'><p>Source: <a href="https://armyinform.com.ua/2024/03/31/kyrylo-budanov-sprognozuvav-prosuvannya-rosijskyh-dobrovolcziv-vglyb-rosiyi/">https://armyinform.com.ua/2024/03/31/kyrylo-budanov-sprognozuvav-prosuvannya-rosijskyh-dobrovolcziv-vglyb-rosiyi/</a></p></div>
</div>
</body></html>