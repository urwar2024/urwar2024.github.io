<html><body><h1>Нідерланди виділять понад €150 млн на закупівлю боєприпасів для українських F-16</h1><hr/>Published Time: 2024-03-20T21:28:00+08:00<br>Author: Army Inform<br>Description: Про це йдеться у заяві на сайті оборонного відомства Нідерландів.    За словами Кайси...<br>Images: <a href="https://armyinform.com.ua/wp-content/uploads/2024/03/f-16.jpg">000000.jpg</a><br>Categories: Новини, Новини світу та України<br>Tags: F-16, навчання та тренування, Нідерланди, ПС ЗСУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="833" src="../Images/2024-03-20T21-28-00-08-00/000000.jpg" srcset="../Images/2024-03-20T21-28-00-08-00/000000.jpg" width="1250"> </img></figure><!-- .post-thumbnail -->
<p><strong> Міністр оборони Нідерландів Кайса Оллонгрен за підсумками вчорашнього засідання Контактної групи з питань оборони України повідомила, що її країна виділяє понад €150 млн на закупівлю боєприпасів для літаків F-16, які будуть направлені в Україну.  </strong></p>
<p>Про це йдеться у заяві на <a href="https://www.defensie.nl/actueel/nieuws/2024/03/20/nederland-schaft-voor-ruim-150-miljoen-euro-munitie-aan-voor-f-16s-oekraine" rel="nofollow" target="_blank">сайті</a> оборонного відомства Нідерландів.</p>
<p>За словами Кайси Оллонгрен, Нідерланди закуповують боєприпаси повітря — земля для F-16. Ці боєприпаси придбають безпосередньо у промисловості.</p>
<p>«Нідерланди знову відправляють (із раніше обіцяних) винищувачі F-16 до Румунії для підготовки українських та румунських пілотів. Це стосується не лише самого літака, а й усіх пов’язаних із ними запчастин та боєприпасів», — зазначив командувач Збройними силами США генерал Онно Айхельсхайм.</p>
<p>Нідерланди разом з Данією та США очолюють коаліцію, яка допомагає Україні задовольнити нагальні потреби Повітряних Сил.  18 нідерландських F-16 були надані Румунії для навчання українських пілотів. Ще 24 нідерландські F-16 призначені для доставки в Україну.</p>
<p>«Частина цієї групи наразі проходить підготовку. Це робиться за погодженням із партнерами по коаліції», — йдеться в повідомленні.</p>
<p>У Міноборони також поінформували, що Нідерланди виділяють понад<span id="cc"> </span>200 мільйонів євро на закупівлю безпілотників.</p>
<p>«У планах закупити значну кількість <span dir="ltr" lang="en">безпілотників ISR (Intelligence Surveillance Reconaissance) і подарувати їх Україні. </span>Це робиться за погодженням з іншими партнерами та українськими Збройними Силами. Ці дрони вже використовуються і зарекомендували себе на полі бою», — сказав міністр Кайса Оллонгрен.</p>
<p>Як повідомляла <a href="https://armyinform.com.ua/2024/03/20/ministr-oborony-niderlandiv-pryyihala-do-ukrayiny-ta-zustrilas-z-volodymyrom-zelenskym/">АрміяInform</a>, Президент України Володимир Зеленський провів зустріч із міністеркою оборони Нідерландів Кайсою Оллонгрен, яка перебуває з візитом у нашій країні.</p>
<p>Нагадаємо, Міністр оборони України Рустем Умєров <a href="https://armyinform.com.ua/2024/03/19/praczyuyemo-shhob-f-16-buly-v-ukrayini-yakomoga-shvydshe-rustem-umyerov/">повідомив</a>, що Україна активно працює з партнерами, аби літаки F-16 були якнайшвидше в нашому небі.</p>
</div><p>Source: <a href="https://armyinform.com.ua/2024/03/20/niderlandy-vydilyat-ponad-e150-mln-na-zakupivlyu-boyeprypasiv-dlya-ukrayinskyh-f-16/">https://armyinform.com.ua/2024/03/20/niderlandy-vydilyat-ponad-e150-mln-na-zakupivlyu-boyeprypasiv-dlya-ukrayinskyh-f-16/</a></p></body></html>