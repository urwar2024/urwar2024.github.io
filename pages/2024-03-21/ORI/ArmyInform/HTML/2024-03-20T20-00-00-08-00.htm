<html><body><h1>Звільнені з полону українці проходитимуть відновлення за західними методиками — Міноборони</h1><hr/>Published Time: 2024-03-20T20:00:00+08:00<br>Author: Army Inform<br>Description: Про це розповіла заступниця Міністра оборони Наталія Калмикова.        Зокрема,...<br>Images: <a href="https://armyinform.com.ua/wp-content/uploads/2023/08/minoborony.jpg">000000.jpg</a><br>Categories: Новини<br>Tags: війна, звільнені з полону, міноборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-20T20-00-00-08-00/000000.jpg" srcset="../Images/2024-03-20T20-00-00-08-00/000000.jpg" width="1200"> </img></figure><!-- .post-thumbnail -->
<p><strong> Завдяки врегулюванню Кабінетом Міністрів України питання підтримки та супроводу осіб, які перебували у російському полоні, вони проходитимуть повний цикл оздоровлення та реабілітації, напрацьований за західними методиками спільно з іноземними фахівцями.   </strong></p>
<div id="article_heading">
<p>Про це <a href="https://www.mil.gov.ua/news/2024/03/20/zvilneni-z-polonu-ukrainczi-prohoditimut-vidnovlennya-za-zahidnimi-metodikami/" rel="nofollow" target="_blank">розповіла</a> заступниця Міністра оборони Наталія Калмикова.</p>
</div>
<div id="aticle-content">
<p class="justifyfull" dir="ltr">Зокрема, звільнені з полону військовослужбовці будуть забезпечені курсами відновлення у центрах реабілітації, де отримуватимуть медичну та психологічну допомогу. А також проходитимуть програму реінтеграційних заходів із відновлення.</p>
<p class="justifyfull" dir="ltr">«Ми розпочинаємо спільну роботу над створенням центрів з реінтеграції з урахуванням як вітчизняного, так і іноземного досвіду партнерів з реабілітації та психологічної допомоги. Українські фахівці пройшли підготовку за сприяння партнерів Альянсу. Відтак, наше завдання — створити максимально комфортні умови для звільнених оборонців України та надати їм фахову допомогу», — наголосила заступниця Міністра.</p>
<p class="justifyfull" dir="ltr">Після направлення звільнених з полону до центрів реабілітації їм буде забезпечено повний постізоляційний супровід та догляд різнопрофільних фахівців. Реабілітаційна допомога відбуватиметься із забезпеченням повної конфіденційності всіх відомостей особи та її даних.</p>
<p class="justifyfull" dir="ltr">«Така підтримка також надаватиметься членам сімей колишніх полонених задля подолання складних життєвих обставин та мінімалізації негативних наслідків», — зазначила Наталія Калмикова.</p>
<p class="justifyfull" dir="ltr">Заступниця міністра також додала, що Міноборони на базі стандартів Альянсу НАТО розпочинає розробку та впровадження механізмів реінтеграційних заходів для усіх Сил оборони України.</p>
<p dir="ltr">Як повідомляла АрміяInform, Міноборони <a href="https://armyinform.com.ua/2024/03/20/minoborony-gotuye-mehanizmy-dlya-protydiyi-kosmichnij-rozvidczi-u-vijni-proty-ukrayiny/">готує</a> механізми для протидії космічній розвідці у війні проти України.</p>
</div>
</div><p>Source: <a href="https://armyinform.com.ua/2024/03/20/zvilneni-z-polonu-ukrayinczi-prohodytymut-vidnovlennya-za-zahidnymy-metodykamy-reintegracziyi-minoborony/">https://armyinform.com.ua/2024/03/20/zvilneni-z-polonu-ukrayinczi-prohodytymut-vidnovlennya-za-zahidnymy-metodykamy-reintegracziyi-minoborony/</a></p></body></html>