<html><body><h1>Рустем Умєров розповів на «Рамштайні», як збиття літаків рф вплинуло на ситуацію на фронті</h1><hr/>Published Time: 2024-03-20T15:04:00+08:00<br>Author: Army Inform<br>Description: Про це заявив Міністр оборони Рустем Умєров під час виступу на засіданні Контактної групи...<br>Images: <a href="https://armyinform.com.ua/wp-content/uploads/2024/03/068e04904a565bbf44140baaab8142a9496108e5.jpg">000000.jpg</a><br>Categories: Новини<br>Tags: Рамштайн, Рустем Умєров<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="533" src="../Images/2024-03-20T15-04-00-08-00/000000.jpg" srcset="../Images/2024-03-20T15-04-00-08-00/000000.jpg" width="799"> </img></figure><!-- .post-thumbnail -->
<p><strong> Західне озброєння, зокрема системи протиповітряної оборони, дозволяє Силам оборони значно покращити ситуацію на різних ділянках фронту. </strong></p>
<p>Про це <a href="https://www.mil.gov.ua/news/2024/03/20/vstupne-i-zaklyuchne-slova-ministra-oboroni/" rel="nofollow" target="_blank">заявив</a> Міністр оборони Рустем Умєров під час виступу на засіданні Контактної групи з питань оборони України у форматі «Рамштайн» у Німеччині.</p>
<p>Міністр навів приклад, коли на одній з найгарячіших ділянок фронту російські літаки скидали від 5 до 60 КАБів на добу. Ситуація змінилася, коли за один день українські засоби ППО збили три ворожі бомбардувальники.</p>
<p>«Вони зробили це завдяки наданій вами військовій допомозі. На той момент російські бомбардування припинилися. Більш ніж на 11 тижнів. І тоді наші війська змогли зосередитися на виконанні поставленої задачі. Не турбуючись, що 500 або 1500 кілограмів вибухівки може впасти їм на голови», — пояснив глава Міноборони.</p>
<p>Рустем Умєров також зазначив, що з часу останнього засідання Контактної групи, українські військові збили 15 сучасних російських реактивних винищувачів, а також ще один літак-розвідник А-50.</p>
<p>«Наші війська знищили 34 000 особового складу противника, 670 танків, 1000 одиниць бронетехніки, 1100 артилерійських систем. У цей період відбулися одні з найінтенсивніших боїв з початку повномасштабного вторгнення. Ці цифри говорять самі за себе», — сказав міністр.</p>
<p>Крім того, у лютому українські війська знищили 75% безпілотників, якими противник атакував нашу державу, а в березні станом на сьогодні — понад 80%.</p>
<p>Українські інноваційні морські безпілотники знищили військовий корабель «Сергій Котов», здатний обстрілювати українські міста крилатими ракетами «Калібр».</p>
<p>Міністр додав, що основні потреби України залишаються незмінними.</p>
<p>«Боєприпаси ППО, БПЛА, системи радіоелектронної боротьби. Ми повинні покласти край авіаційній та артилерійській перевазі росії», — наголосив він.</p>
<p>Як повідомляла АрміяInform, напередодні Рустем Умєров <a href="https://armyinform.com.ua/2024/03/19/praczyuyemo-shhob-f-16-buly-v-ukrayini-yakomoga-shvydshe-rustem-umyerov/">повідомив</a> про результати засідання Контактної групи, зазначивши, що Україна активно працює з партнерами, аби літаки F-16 були якнайшвидше в нашому небі.</p>
</div><p>Source: <a href="https://armyinform.com.ua/2024/03/20/rustem-umyerov-rozpoviv-na-ramshtajni-yak-zbyttya-litakiv-rf-vplynulo-na-sytuacziyu-na-fronti/">https://armyinform.com.ua/2024/03/20/rustem-umyerov-rozpoviv-na-ramshtajni-yak-zbyttya-litakiv-rf-vplynulo-na-sytuacziyu-na-fronti/</a></p></body></html>