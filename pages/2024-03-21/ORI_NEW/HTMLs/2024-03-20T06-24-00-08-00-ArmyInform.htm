<html><body>
<div class='article'>
<div class='title'><h1>Зірка телесеріалів Володимир Шамшурин розповів про участь у боях під Кремінною</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Life story, Новини'/>
<meta property='description' content='Нині Володимир швидше реагує на свій позивний «Космос», ніж на ім’я, адже...'/>
<meta property='published_time' content='2024-03-20T06:24:00+08:00'/>
<meta property='tags' content='Володимир Шамшурин, кремінна, НГУ'/>
<meta property='images' content='https://armyinform.com.ua/wp-content/uploads/2024/03/volodymyr-shamshuryn.jpg,
https://armyinform.com.ua/wp-content/uploads/2024/03/photo1710835974-1.jpeg,
https://armyinform.com.ua/wp-content/uploads/2024/03/photo1710835974-3.jpeg,
https://armyinform.com.ua/wp-content/uploads/2024/03/photo1710835974-1-1.jpeg,
https://armyinform.com.ua/wp-content/uploads/2024/03/photo1710835974-2.jpeg'/>
Author: Army Inform
<br>
Categories: Life story, Новини
<br>
Description: Нині Володимир швидше реагує на свій позивний «Космос», ніж на ім’я, адже...
<br>
Published Time: 2024-03-20T06:24:00+08:00
<br>
Tags: Володимир Шамшурин, кремінна, НГУ
<br>
Images: <a href="https://armyinform.com.ua/wp-content/uploads/2024/03/volodymyr-shamshuryn.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/photo1710835974-1.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/photo1710835974-3.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/photo1710835974-1-1.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/photo1710835974-2.jpeg">000004.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-03-20T06-24-00-08-00/000000.jpg" srcset="../../ORI/ArmyInform/Images/2024-03-20T06-24-00-08-00/000000.jpg" width="2000"/> </figure><!-- .post-thumbnail -->
<p><strong> Він знімався в українських стрічках «Черговий лікар», «Реальна містика», «Жіночій лікар», брав участь в міжнародних проєктах, і майже десять років керував дитячим театром, який неодноразово ставав лауреатом міжнародних конкурсів та фестивалів. </strong></p>
<p>Нині Володимир швидше реагує на свій позивний «Космос», ніж на ім’я, адже тепер 51-річний чоловік носить український однострій — попри вік, попри відсутність бойового досвіду…</p>
<p>Поки його підрозділ перебуває на відновленні, кореспондентка АрміяInform поспілкувалась з українським митцем Володимиром Шамшуриним.</p>
<p>— Коли постало питання вибору псевдо, у підрозділі вже були і «Маестро», і «Артист». Але я зупинився на «Космосі» — це як згадка про мікрорайон «Космічний» у Запоріжжі, де я провів дитинство, — розповідає актор в перші хвилини знайомства.</p>
<figure aria-describedby="caption-attachment-553195" class="wp-caption alignnone" id="attachment_553195" style="width: 1500px"><img alt="" class="size-full wp-image-553195" height="999" loading="lazy" src="../../ORI/ArmyInform/Images/2024-03-20T06-24-00-08-00/000001.jpeg" srcset="../../ORI/ArmyInform/Images/2024-03-20T06-24-00-08-00/000001.jpeg" width="1500"/><figcaption class="wp-caption-text" id="caption-attachment-553195">Фото: Оксана Іванець / АрміяInform</figcaption></figure>
<p>Та додає, що люди мистецтва трохи дивні для оточуючих, нібито прибули в цей світ «з космосу».</p>
<p>Велика навала московитів почалася для Володимира з дзвінка від товариша — обстрілюють Салтівку (<em>мікрорайон Харкова. — Авт.</em>), на вулицях відбувається жах. Чоловік згадує — зволікати не став, 25 лютого 2022 року пішов до найближчого ТЦК та СП.</p>
<p>— Коли оформив документи, навіть не глянув туди, будучи впевненим, що потрапив в ТрО, бо бойового ж досвіду не мав. Думав, що буду окопи рити, снаряди підвозити.</p>
<p>Про те, що він тепер військовослужбовець Нацгвардії, «Космос» дізнався випадково — на п’ятий день служби, перебуваючи під ворожим обстрілом, коли його підрозділ відбивав першу атаку окупантів поблизу Харкова — Володимир розповідає про цей епізод зі щирою усмішкою.</p>
<figure aria-describedby="caption-attachment-553196" class="wp-caption alignnone" id="attachment_553196" style="width: 1280px"><img alt="" class="size-full wp-image-553196" height="853" loading="lazy" src="../../ORI/ArmyInform/Images/2024-03-20T06-24-00-08-00/000002.jpeg" srcset="../../ORI/ArmyInform/Images/2024-03-20T06-24-00-08-00/000002.jpeg" width="1280"/><figcaption class="wp-caption-text" id="caption-attachment-553196">Фото: Оксана Іванець / АрміяInform</figcaption></figure>
<p>Згадує воїн свої емоції під час перших боїв. Йому вдається передати їх так, як можуть лише митці:</p>
<p>— З одного боку це тваринний страх, почуття самозбереження поглядом мимоволі шукаєш місце, де сховатися, куди заритися. Але в той же час — просинається сила волі, наша українська впертість: ти врешті-решт вирішуєш битися до останнього…</p>
<p>Чоловік розповідає, що часом здавалося, що українська земля стала суцільним пеклом — це кінець, з цього лісу вже не вийдеш, це останній день твого життя:</p>
<p>— Але повертаєшся. Хтось поруч гине, а ти повертаєшся. І постійно обмірковуєш — як воно працює? І відповіді знайти не можеш…</p>
<p>11 місяців підрозділ «Космоса» боронив ділянку фронту під Кремінною. Вони перші заходили до Серебрянського лісу. Упродовж трьох наступних місяців просувалися до стратегічно-важливої траси на Луганщині, виборюючи кожен метр кров’ю і потом.</p>
<p>Бої в тій місцині чоловік порівнює з перетягуванням каната: сьогодні — ініціатива на боці підрозділів Сил оборони, завтра — росіяни вдарять з новою силою і змусять відійти із зайнятих позиції. Наступного дня обстановка знову змінюється…</p>
<figure aria-describedby="caption-attachment-553197" class="wp-caption alignnone" id="attachment_553197" style="width: 1280px"><img alt="" class="size-full wp-image-553197" height="853" loading="lazy" src="../../ORI/ArmyInform/Images/2024-03-20T06-24-00-08-00/000003.jpeg" srcset="../../ORI/ArmyInform/Images/2024-03-20T06-24-00-08-00/000003.jpeg" width="1280"/><figcaption class="wp-caption-text" id="caption-attachment-553197">Фото: Оксана Іванець / АрміяInform</figcaption></figure>
<p>Наступна ротація «Космоса» минула під Бахмутом. Його підрозділ бився за Кліщіївку. Озлоблений попередніми невдачами ворог не давав підійти до позицій, не давав обладнати окопи — «крив» з усього, що мав на озброєнні. Так і доводилося ховатися по «норах», які були вириті ще росіянами.</p>
<p>Армієць розповідає, що особливо дошкуляли ворожі FPV-дрони, яких було в небі Донеччини сотні, і міномети, які працювали безперестанку:</p>
<p>— Орки ставили їх штук по п’ять в одному місці — поки один заряджається, другий стріляє. І так тривало годинами. І навіть штурмувати не намагалися — просто використовували тактику «випаленої землі».</p>
<p>Але попри переважаючі сили противника, українські підрозділи постійно намагалися вибити окупантів із селища. Кілька разів рота «Космоса» виходила на штурм — хлопці поверталися пораненими, багато хто поліг на тому шматочку української землі, але бойове завдання вони виконали — Кліщіївка і досі перебуває під контролем українських сил.</p>
<figure aria-describedby="caption-attachment-553199" class="wp-caption alignnone" id="attachment_553199" style="width: 1280px"><img alt="" class="size-full wp-image-553199" height="853" loading="lazy" src="../../ORI/ArmyInform/Images/2024-03-20T06-24-00-08-00/000004.jpeg" srcset="../../ORI/ArmyInform/Images/2024-03-20T06-24-00-08-00/000004.jpeg" width="1280"/><figcaption class="wp-caption-text" id="caption-attachment-553199">Фото: Оксана Іванець / АрміяInform</figcaption></figure>
<p>Навіть у найскладніших боях Володимир не забуває про мистецтво — на бойові виходи чоловік бере камеру GoPro і фільмує все, що відбувається навколо — як для історії, так і для Гаазького суду, де обов’язково судитимуть посіпак путінського режиму.</p>
<p>У співпраці з неформальним кінообʼєднанням Babylonʼ13 було створено <a href="https://www.youtube.com/watch?v=Mqs2cueD2k4" rel="nofollow" target="_blank">проєкт «Війна-ненажера»</a>. Він екранізує короткі літературні твори українських авторів та авторок, які захищають незалежність України зі зброєю в руках.</p>
<p>Зокрема, «Космос» став одним із героїв проєкту Portrait of Nowness українського режисера Юрія Речинського. Він зафільмував один день із життя військових 5-ї Слобожанської бригади НГУ. Наразі проєкт перебуває на стадії виробництва.</p>
<p>А після перемоги чоловік мріє повернутися до акторства. А також стати режисером власної стрічки, де війна буде показана такою, як вона є — без брехні і прикрас, а героями будуть його побратими.</p>
</div>
</div>
<div class='source'><p>Source: <a href="https://armyinform.com.ua/2024/03/20/zirka-teleserialiv-volodymyr-shamshuryn-rozpoviv-armiyainform-pro-uchast-u-boyah-pid-kreminnoyu-ta-vlasnu-kinostrichku-bez-prykras/">https://armyinform.com.ua/2024/03/20/zirka-teleserialiv-volodymyr-shamshuryn-rozpoviv-armiyainform-pro-uchast-u-boyah-pid-kreminnoyu-ta-vlasnu-kinostrichku-bez-prykras/</a></p></div>
</div>
</body></html>