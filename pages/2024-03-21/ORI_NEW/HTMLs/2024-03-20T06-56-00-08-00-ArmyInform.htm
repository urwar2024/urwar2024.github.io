<html><body>
<div class='article'>
<div class='title'><h1>Як мобілізованому отримати військове звання достроково</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Соціальний захист'/>
<meta property='description' content='АрміяInform розповідає, коли та які звання надаються, чому їх можуть не присвоювати,...'/>
<meta property='published_time' content='2024-03-20T06:56:00+08:00'/>
<meta property='tags' content='військові звання, контрактна служба, мобілізація, Рекрут, соцзахист'/>
<meta property='images' content='https://armyinform.com.ua/wp-content/uploads/2024/03/zvannya.jpg,
https://armyinform.com.ua/wp-content/uploads/2024/03/94a41b3b-3613-4b16-a938-505043009676-e1710787054219-1.jpg'/>
Author: Army Inform
<br>
Categories: Новини, Соціальний захист
<br>
Description: АрміяInform розповідає, коли та які звання надаються, чому їх можуть не присвоювати,...
<br>
Published Time: 2024-03-20T06:56:00+08:00
<br>
Tags: військові звання, контрактна служба, мобілізація, Рекрут, соцзахист
<br>
Images: <a href="https://armyinform.com.ua/wp-content/uploads/2024/03/zvannya.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/94a41b3b-3613-4b16-a938-505043009676-e1710787054219-1.jpg">000001.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-03-20T06-56-00-08-00/000000.jpg" srcset="../../ORI/ArmyInform/Images/2024-03-20T06-56-00-08-00/000000.jpg" width="2000"/> </figure><!-- .post-thumbnail -->
<p><strong> У Збройних Силах України є первинні та чергові звання. Їх присвоюють за певних умов. Водночас під час дії воєнного стану в порядку присвоєння звань відбулися досить суттєві зміни. </strong></p>
<p><a href="https://armyinform.com.ua/">АрміяInform</a> розповідає, коли та які звання надаються, чому їх можуть не присвоювати, та за яких умов звання можуть позбавити.</p>
<h2>Первинні військові звання</h2>
<p><strong>Рекрут.</strong> Військовослужбовець, який вступив на службу до складання ним військової присяги. Як тільки він складе присягу, то отримує звання солдата.</p>
<p><strong>Молодший сержант.</strong> Це первинне звання за звичайних умов отримують військовослужбовці рядового складу, які пройшли відповідну підготовку та призначаються на посади сержантського та старшинського складу. Але під час дії воєнного стану <a href="https://zakon.rada.gov.ua/laws/show/1153/2008#n1823:~:text=%D0%A3%20%D0%BF%D0%B5%D1%80%D1%96%D0%BE%D0%B4%20%D0%B4%D1%96%D1%97,102%20%D1%86%D1%8C%D0%BE%D0%B3%D0%BE%20%D0%9F%D0%BE%D0%BB%D0%BE%D0%B6%D0%B5%D0%BD%D0%BD%D1%8F." rel="nofollow" target="_blank">дозволено</a> присвоювати звання молодшого сержанта рядовим, які не проходили відповідної підготовки, але мають бойовий досвід.</p>
<p><strong>Молодший лейтенант.</strong> Через широкомасштабне вторгнення рф до України з’явилася значна потреба в комплектуванні підрозділів офіцерами первинної ланки. Тому тут було чи не найбільше змін. Зокрема, молодшими лейтенантами можуть стати сержанти та старшини, які не мають вищої освіти, але мають досвід. Тож, кому надають це військове звання:</p>
<ul>
<li>військовослужбовцям, які закінчили у воєнний час вищий військовий навчальний заклад, військовий навчальний підрозділ закладу вищої освіти за скороченою програмою навчання;</li>
<li>особам сержантського і старшинського складу, які проходять військову службу за контрактом або військову службу за призовом під час мобілізації, на особливий період, мають вищу освіту, пройшли (у разі потреби) курс військової підготовки за напрямом, що відповідає профілю службової діяльності, зокрема тим, які проходять службу у військовому резерві, з одночасним прийняттям на військову службу за контрактом осіб офіцерського складу та призначенням на посади з урахуванням потреби в офіцерах такої спеціальності;</li>
<li>військовослужбовцям сержантського та старшинського складу, які призначені на посади офіцерського складу у воєнний час та успішно виконують службові обов’язки;</li>
<li>військовослужбовцям рядового складу, сержантського та старшинського складу, які проходять військову службу за призовом під час мобілізації, на особливий період, мають освітній ступінь вищої освіти не нижче ніж бакалавр, пройшли у разі потреби курс військової підготовки за програмою підготовки офіцерів та склали встановлені іспити;</li>
<li>особам сержантського і старшинського складу, які були призначені на посади осіб офіцерського складу та здобули вищу освіту.</li>
</ul>
<p>Також нині Міністерство оборони запроваджує нову процедуру для мобілізованих медиків щодо отримання офіцерського звання.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/03/18/oficzerske-zvannya-za-40-dniv-minoborony-vprovadzhuye-novu-systemu-navchannya-dlya-mobilizovanyh-medykiv/" target="_blank"><div class="ai-readalso-content"><div class="ai-readalso-title">Офіцерське звання за 40 днів: Міноборони впроваджує нову систему навчання для мобілізованих медиків</div></div><div class="ai-readalso-thumbnail"><img alt="Офіцерське звання за 40 днів: Міноборони впроваджує нову систему навчання для мобілізованих медиків" src="../../ORI/ArmyInform/Images/2024-03-20T06-56-00-08-00/000001.jpg" srcset="../../ORI/ArmyInform/Images/2024-03-20T06-56-00-08-00/000001.jpg"/></div></a></figure>
<h2>Чергові військові звання</h2>
<p>Отримання чергових військових звань залежить від двох чинників — часу служби в попередньому званні та займаної посади. При цьому, під час дії воєнного стану час служби в попередньому званні значно менший, ніж був би в мирні часи. Зокрема, наразі встановлено такі строки вислуги у військовому званні:</p>
<ul>
<li><strong>1 рік</strong> — для молодшого та старшого сержантського і старшинського складу (молодший сержант, сержант, старший сержант, головний сержант, штаб-сержант), молодшого офіцерського складу (молодший лейтенант, лейтенант, старший лейтенант, капітан);</li>
<li><strong>2 роки</strong> — для вищого сержантського і старшинського складу (майстер-сержант, старший майстер-сержант, головний майстер-сержант), старшого офіцерського складу (майор, підполковник, полковник).</li>
</ul>
<p>Але навіть якщо ви прослужили у своєму званні встановлені строки, для підвищення у званні також потрібна посада, яка передбачає військове звання вище за те, що є на цей час. Тобто, якщо ви молодший лейтенант, а перебуваєте на посаді, на якій за штатним розписом має бути старший лейтенант, то отримати чергове звання ви можете. Якщо ви вже старший лейтенант, то на цій посаді підвищення звання вже не буде.</p>
<p>Чергові військові звання можна отримати достроково. Зокрема, в порядку заохочення від командування. Це передбачає<a href="https://zakon.rada.gov.ua/laws/show/551-14#n12" rel="nofollow" target="_blank"> Закон України «Про дисциплінарний статут Збройних сил України»</a>. При цьому, якщо раніше дострокове присвоєння було можливим лише один раз за весь період проходження служби, то тепер у званнях до майора це можна робити двічі.</p>
<div class="mIOAIO_blockquote"><blockquote class="_miaomo90"><p>«У період дії воєнного стану або відсічі збройної агресії проти України заохочення у виді дострокового присвоєння чергового військового звання може бути застосовано до військовослужбовців рядового, сержантського, старшинського та молодшого офіцерського складу вдруге, але не раніше ніж через шість місяців з дня присвоєння попереднього військового звання».</p></blockquote></div>
<h2>Випадки, в яких військове звання не присвоюється</h2>
<p>Окрім того, що чергове звання можуть не присвоювати у разі посадових обмежень, також є й інші чинники.</p>
<p>Зокрема, якщо до військовослужбовця застосоване дисциплінарне стягнення — попередження про неповну службову відповідність. Або за вироком суду призначено покарання, не пов’язане з позбавленням чи обмеженням волі, арешт, тримання в дисциплінарному батальйоні, або звільнення від відбування покарання з випробуванням.</p>
<h2>Пониження у званні або взагалі його позбавлення</h2>
<p>Пониження у військовому званні може бути і як дисциплінарне стягнення. У такому разі пониження йде на один ступінь для військовослужбовців сержантського і старшинського, а також офіцерського складу. Виняток для молодших сержантів та молодших лейтенантів. Таке стягнення діє 1 рік. Але після закінчення строку його дії або дострокового зняття у попередньому військовому званні військовослужбовець не поновлюється.</p>
<p>Позбавити військового звання можуть за вироком суду у зв’язку із засудженням за вчинення тяжкого чи особливо тяжкого злочину. Такі військовослужбовці виключаються зі списків особового складу військової частини. А територіальні центри комплектування, які беруть таких військовослужбовців на облік, присвоюють їм військове звання солдата запасу.</p>
</div>
</div>
<div class='source'><p>Source: <a href="https://armyinform.com.ua/2024/03/20/yak-mobilizovanomu-otrymaty-vijskove-zvannya-dostrokovo/">https://armyinform.com.ua/2024/03/20/yak-mobilizovanomu-otrymaty-vijskove-zvannya-dostrokovo/</a></p></div>
</div>
</body></html>