<html><body>
<div class='article'>
<div class='title'><h1>У Чехії очікують, що перші снаряди в межах чеської ініціативи Україна отримає в червні</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила міністр оборона Чехії Яна Чернохова.    «Забезпечення якнайшвидших...'/>
<meta property='published_time' content='2024-03-20T16:03:00+08:00'/>
<meta property='tags' content='артснаряди, війна, підтримка України, Чехія'/>
<meta property='images' content='https://armyinform.com.ua/wp-content/uploads/2024/03/oip-31.jpg'/>
Author: Army Inform
<br>
Categories: Новини
<br>
Description: Про це повідомила міністр оборона Чехії Яна Чернохова.    «Забезпечення якнайшвидших...
<br>
Published Time: 2024-03-20T16:03:00+08:00
<br>
Tags: артснаряди, війна, підтримка України, Чехія
<br>
Images: <a href="https://armyinform.com.ua/wp-content/uploads/2024/03/oip-31.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="480" src="../../ORI/ArmyInform/Images/2024-03-20T16-03-00-08-00/000000.jpg" srcset="../../ORI/ArmyInform/Images/2024-03-20T16-03-00-08-00/000000.jpg" width="790"/> </figure><!-- .post-thumbnail -->
<p><strong> У Міністерстві оборони Чехії сподіваються, що перші партії артилерійських боєприпасів, закуплені в межах чеської ініціативи, прибудуть до України не пізніше червня для допомоги українським силам у захисті від очікуваного літнього наступу військ рф. </strong></p>
<p>Про це <a href="https://mocr.army.cz/informacni-servis/zpravodajstvi/spojenci-ocenili-na-jednani-k-pomoci-ukrajine-ceskou-municni-iniciativu-250058/" rel="nofollow" target="_blank">повідомила</a> міністр оборона Чехії Яна Чернохова.</p>
<p>«Забезпечення якнайшвидших поставок є ключовим для України, щоб захиститися від запланованого літнього наступу. Якщо ініціативі вдасться розпочати постачання боєприпасів до червня, це суттєво допоможе українській армії в обороні», — заявила Яна Чернохова.</p>
<p>Вона додала, що зусилля із забезпечення боєприпасами та грошима для цього ще далекі від завершення.</p>
<p>«Боєприпаси потрібні українським воїнам у великій кількості. Ми знайшли ресурси, але обіцяних грошей нам потрібно ще більше», — додала міністр.</p>
<p>Як розповіли у відомстві, наразі чеська допомога Україні в галузі артилерійських боєприпасів спирається на три стовпи. Перше — це довгострокове двостороннє співробітництво з Данією та Нідерландами. Другий компонент — це пряма співпраця з Україною.</p>
<p>«Для України це означає постачання кількох сотень тисяч одиниць боєприпасів радянського калібру», — йдеться в повідомленні.</p>
<p>Третя складова, яка перебуває в центрі уваги, — це чеська ініціатива із забезпечення артилерійських боєприпасів калібру 155 мм або радянських боєприпасів калібру 152 мм. Спільний проєкт було підписано з Німеччиною. У ньому міститься майже 180 тис. одиниць боєприпасів, які мають бути поставлені до України до кінця року. Зазначається, що перші поставки мають надійти не пізніше червня.</p>
<p>Із чеською ініціативою співпрацюють ще понад 15 країн.</p>
<p>Крім того, на 20-й зустрічі у форматі «Рамштайн» було зазначено, що чеська ініціатива надихнула дві інші країни, які хочуть слідувати такому самому підходу, як і Чехія, тобто закуповувати боєприпаси в країнах, які не входять до ЄС і НАТО, через двостороннє співробітництво з країнами-донорами. Їм вдалося знайти інші можливі поставки боєприпасів, і тепер вони шукають партнерів для оплати поставок.</p>
<p>Як повідомляла АрміяInform, Литва <a class="newsitem_title-style-bold" href="https://armyinform.com.ua/2024/03/20/boyeprypasy-dlya-zsu-lytva-vydilyla-35-mln-yevro-na-chesku-inicziatyvu/" title="Читати: Боєприпаси для ЗСУ: Литва виділила 35 млн євро на чеську ініціативу">виділила</a> 35 млн євро на чеську ініціативу.</p>
</div>
</div>
<div class='source'><p>Source: <a href="https://armyinform.com.ua/2024/03/20/u-chehiyi-ochikuyut-shho-pershi-snaryady-v-mezhah-cheskoyi-inicziatyvy-ukrayina-otrymaye-ne-piznishe-chervnya/">https://armyinform.com.ua/2024/03/20/u-chehiyi-ochikuyut-shho-pershi-snaryady-v-mezhah-cheskoyi-inicziatyvy-ukrayina-otrymaye-ne-piznishe-chervnya/</a></p></div>
</div>
</body></html>