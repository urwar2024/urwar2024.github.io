<html><body>
<div class='article'>
<div class='title'><h1>Ватажка «лнр» судитимуть за проведення псевдовиборів на окупованих територіях Луганщини</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться в повідомленні на сайті прокуратури.    Йому інкриміновано участь в...'/>
<meta property='published_time' content='2024-03-19T09:38:00+08:00'/>
<meta property='tags' content='колаборанти, ЛНР, Луганська прокуратура'/>
<meta property='images' content='https://armyinform.com.ua/wp-content/uploads/2024/03/18_109.jpg'/>
Author: Army Inform
<br>
Categories: Новини
<br>
Description: Про це йдеться в повідомленні на сайті прокуратури.    Йому інкриміновано участь в...
<br>
Published Time: 2024-03-19T09:38:00+08:00
<br>
Tags: колаборанти, ЛНР, Луганська прокуратура
<br>
Images: <a href="https://armyinform.com.ua/wp-content/uploads/2024/03/18_109.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="862" src="../../ORI/ArmyInform/Images/2024-03-19T09-38-00-08-00/000000.jpg" srcset="../../ORI/ArmyInform/Images/2024-03-19T09-38-00-08-00/000000.jpg" width="1280"/> </figure><!-- .post-thumbnail -->
<p><strong> Прокурори Луганської обласної прокуратури скерували до суду обвинувальний акт стосовно «голови лнр» Леоніда Пасічника. </strong></p>
<p>Про це йдеться в повідомленні на <a href="https://lug.gp.gov.ua/ua/news.html?_m=publications&amp;_t=rec&amp;id=355844" rel="nofollow" target="_blank">сайті</a> прокуратури.</p>
<p>Йому інкриміновано участь в організації та проведенні незаконних виборів на тимчасово окупованій території, публічні заклики до їх проведення та добровільне обрання до незаконного органу влади (ч. 5 ст. 111-1 КК України).</p>
<p>Розслідуванням встановлено, що з 1 по 10 вересня 2023 року відповідно до законодавства рф та «лнр» на окупованих територіях Луганської області відбулися незаконні «вибори депутатів народної ради та депутатів представницьких органів муніципальних утворень лнр першого скликання».</p>
<p>23 вересня минулого року фігурант був переобраний на посаду «голови лнр» за поданням президента росії та присягнув на вірність конституції рф і псевдореспубліці. Вступив на посаду «керівника».</p>
<p>Фігурант продовжує вести активну антиукраїнську діяльність на території псевдореспубліки. Систематично бере участь у пропагандистських медійних кампаніях кремля.</p>
<p>У прокуратурі нагадали, що обвинувачений, як «очільник лнр» разом із представниками рф раніше створив умови для анексії Луганської області шляхом проведення фіктивного «референдуму» і підписання договору про «приєднання» регіону до росії.</p>
<p>За вчинення низки злочинів проти основ нацбезпеки України обвинувальний акт стосовно нього раніше було направлено до суду (ч. 2 ст. 110, ч. 2 ст. 28 ч. 5 ст. 111-1 КК України).</p>
<p>Спеціальне досудове розслідування здійснювали слідчі 3 управління ГУ СБУ в Донецькій та Луганській областях.</p>
<p>Як повідомляла АрміяInform, за матеріалами ДБР суд <a href="https://armyinform.com.ua/2024/03/15/troye-zradnykiv-otrymaly-po-15-rokiv/">призначив</a> 15 років тюрми трьом зрадникам, які співпрацювали з окупантами.</p>
<p> </p>
</div>
</div>
<div class='source'><p>Source: <a href="https://armyinform.com.ua/2024/03/19/vatazhka-lnr-sudytymut-za-provedennya-psevdovyboriv-na-okupovanyh-terytoriyah-luganshhyny/">https://armyinform.com.ua/2024/03/19/vatazhka-lnr-sudytymut-za-provedennya-psevdovyboriv-na-okupovanyh-terytoriyah-luganshhyny/</a></p></div>
</div>
</body></html>