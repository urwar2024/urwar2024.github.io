<html><body>
<div class='article'>
<div class='title'><h1>За співпрацю з окупантами до 9 років засуджено самопроголошеного голову Димерської ОТГ</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила Київська обласна прокуратура.    Суд визнав мешканця Київщини винним у...'/>
<meta property='published_time' content='2024-03-19T09:06:00+08:00'/>
<meta property='tags' content='Київська обласна прокуратура, Київщина, колаборанти'/>
<meta property='images' content='https://armyinform.com.ua/wp-content/uploads/2024/03/prokuratura_zradnyk-dymer.jpg'/>
Author: Army Inform
<br>
Categories: Новини
<br>
Description: Про це повідомила Київська обласна прокуратура.    Суд визнав мешканця Київщини винним у...
<br>
Published Time: 2024-03-19T09:06:00+08:00
<br>
Tags: Київська обласна прокуратура, Київщина, колаборанти
<br>
Images: <a href="https://armyinform.com.ua/wp-content/uploads/2024/03/prokuratura_zradnyk-dymer.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="905" src="../../ORI/ArmyInform/Images/2024-03-19T09-06-00-08-00/000000.jpg" srcset="../../ORI/ArmyInform/Images/2024-03-19T09-06-00-08-00/000000.jpg" width="1280"/> </figure><!-- .post-thumbnail -->
<p><strong> Окрім позбавлення волі, рішенням суду також передбачена конфіскація майна і заборона на 15 років обіймати посади в органах державної влади та в органах місцевого самоврядування, а також організаціях, що надають публічні послуги. </strong></p>
<p>Про це <a href="https://kobl.gp.gov.ua/ua/news.html?_m=publications&amp;_c=view&amp;_t=rec&amp;id=355881" rel="nofollow" target="_blank">повідомила</a> Київська обласна прокуратура.</p>
<p>Суд визнав мешканця Київщини винним у колабораційній діяльності й несанкціонованому поширенні інформації про ЗСУ в умовах воєнного стану.</p>
<p>За даними слідства, чоловік після окупації смт Димер Вишгородського району Київської області добровільно погодився на пропозицію військових рф щодо співпраці.</p>
<p>Отримавши гарантії особистої безпеки від представників окупаційних військ, він допомагав їм орієнтуватися на місцевості.</p>
<p>На початку березня 2022 року окупанти примусово зібрали місцеве населення. Під час виступу перед громадянами засуджений повідомив, що відтепер він новообраний голова Димерської ОТГ.</p>
<p>Він надавав інтерв’ю російському медіа, в якому розповідав про лояльність окупантів та необхідність співпраці з ними.</p>
<p>В адміністративній будівлі селищної ради приймав громадян, роздавав мешканцям населеного пункту газети з пропагандою збройної агресії рф проти України та гуманітарну допомогу, що надходила з території країни-агресора.</p>
<p>Гауляйтер підбирав людей для незаконної співпраці зі збройними силами держави-агресора, залучав їх до виконання робіт у селищній раді та на території громади.</p>
<p>Крім того, засуджений надавав російським військовослужбовцям відомості про учасників АТО, територіальної оборони та депутатів серед місцевих жителів.</p>
<p>Наразі чоловік перебуває під вартою.</p>
<p>Як <a href="https://armyinform.com.ua/2024/03/04/staly-vidomi-imena-shhe-25-kolaborantiv-yaki-perejshly-do-okupaczijnogo-mvs-rf-na-hersonshhyni/">повідомляла АрміяInform</a>, стали відомі імена ще 25 колаборантів, які перейшли до окупаційного «мвс рф» на Херсонщині.</p>
</div>
</div>
<div class='source'><p>Source: <a href="https://armyinform.com.ua/2024/03/19/za-spivpraczyu-z-okupantamy-do-9-rokiv-zasudzheno-samoprogoloshenogo-golovu-dymerskoyi-otg/">https://armyinform.com.ua/2024/03/19/za-spivpraczyu-z-okupantamy-do-9-rokiv-zasudzheno-samoprogoloshenogo-golovu-dymerskoyi-otg/</a></p></div>
</div>
</body></html>