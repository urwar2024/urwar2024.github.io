<html><body>
<div class='article'>
<div class='title'><h1>Експерт назвав три гарячі точки у світі, де тліють конфлікти: де небезпека найбільша</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Актуальна тема, Новини'/>
<meta property='description' content='Тенденції, на жаль, невтішні, — констатує експерт Недержавного аналітичного центру...'/>
<meta property='published_time' content='2024-03-19T10:19:00+08:00'/>
<meta property='tags' content='думка експерта, Юрій Олійник'/>
<meta property='images' content='https://armyinform.com.ua/wp-content/uploads/2024/03/photo1710344054-3.jpeg'/>
Author: Army Inform
<br>
Categories: Актуальна тема, Новини
<br>
Description: Тенденції, на жаль, невтішні, — констатує експерт Недержавного аналітичного центру...
<br>
Published Time: 2024-03-19T10:19:00+08:00
<br>
Tags: думка експерта, Юрій Олійник
<br>
Images: <a href="https://armyinform.com.ua/wp-content/uploads/2024/03/photo1710344054-3.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="999" src="../../ORI/ArmyInform/Images/2024-03-19T10-19-00-08-00/000000.jpeg" srcset="../../ORI/ArmyInform/Images/2024-03-19T10-19-00-08-00/000000.jpeg" width="1500"/> <figcaption class="wp-caption-text">
		Юрій Олійник. Фото: Віталій Павленко 
/ АрміяInform</figcaption>
</figure><!-- .post-thumbnail -->
<p><strong> У світі впродовж останніх 15 років все більше розкручується маховик нестабільності, триває розхитування глобальної безпеки, того світового порядку, який склався за результатами 1989–1991 років, ескалація конфліктів. </strong></p>
<p>Тенденції, на жаль, невтішні, — констатує експерт Недержавного аналітичного центру «Українські студії стратегічних досліджень», кандидат політичних наук Юрій Олійник.</p>
<p>— Загалом кінець 2000-х був періодом відносної стабільності у світі. В Африці нарешті більшість конфліктів було мінімізовано і стабілізовано. На Балканах уже все вирішили. Ситуація в Іраку та Афганістані також вступила на певне плато стабілізації, коли проамериканські сили контролювали майже повністю ці країни. Здавалося, що світовий мир був як ніколи сильний, не тільки, як порівняти з попередніми роками, а навіть десятиліттями, за весь час після завершення Другої світової війни.</p>
<div class="readmore"><span class="readmore-caption">читайте також:</span><div class="readmorelink"><a href="https://armyinform.com.ua/2024/03/13/eksperty-nazvaly-try-krayiny-yaki-u-sviti-sformuvaly-vis-zla-v-armiyainform-govoryly-pro-tretyu-svitovu/">Експерти назвали три країни, які у світі сформували «вісь зла»: в АрміяInform говорили про Третю світову</a></div></div>
<p>Але від початку «Арабської весни» у світі стрімко зростає рівень ескалації. Катастрофа 2012 року у Сирії призвела до появи Ісламської держави в 2014-му. Водночас із цим з анексії Криму починається агресія проти України.</p>
<p>До речі, символічно, що такі віхові події відбувалися під час одного американського президента — Барака Обами, який часто говорив про мир, про виведення військ з Афганістану та Іраку. Але це призвело до трошки інших результатів, — зазначає Юрій Олійник.</p>
<p>Власне, цей маховик продовжує розкручуватися й зараз. Суттєвою точкою став 2020 рік. Пандемія коронавірусу призвела до глобального падіння економіки, завдала дуже сильного удару по цінах на продовольство в багатьох бідних державах. Тоді почалася чергова хвиля переворотів в Африці та знову активізувалася напруга між Китаєм та Тайванем. Окрім того, росія почала демонстративні дії довкола України, які вилилися в новий віховий етап — широкомасштабне вторгнення в Україну, початок великої гарячої війни в Європі. Ми живемо саме в цьому періоді.</p>
<p>— Конфлікти раніше групувалися і нині групуються у великих ключових для світу регіонах — точках нестабільності. Передусім, це Близький Схід — Єгипет, Ємен, Сирія, Ірак, Ізраїль… Це перехрестя шляхів між Африкою, Європою та Азією, де Іран наразі виступає головним збудником нестабільності. По-перше, це центр мусульманського світу — певний ідейний стрижень. По друге, центр уваги світових гравців, оскільки Близький Схід — також центр видобутку нафти і транзиту між двома з трьох ключових економічних центрів впливу — між Китаєм і Європою.</p>
<p>Інша точка, звичайно, пов’язана з росією, яка наразі веде війну з Україною. Але водночас намагається якось контролювати ситуацію в Центральній Азії, впливати на Південному Кавказі, де, щоправда, вона вже дуже сильно стикається з Туреччиною, з іншими гравцями.</p>
<p>Але, що цікаво, росія в останні роки намагається поширювати свій вплив на інші центри нестабільності у світі. Тепер вона діє як молодший партнер Китаю та Ірану, присутня на Близькому Сході, зокрема, в Сирії. Вона серйозно взялася за Західну Африку, передовсім за регіон Французької зони впливу — Сахель, а також екваторіальну Африку.</p>
<p>Третя точка — далекосхідна, де тліють китайсько-тайванський і північнокорейський конфлікти, які поки що залишаються на стадії «холодної війни». Але там дуже великі перспективи, зокрема, на північнокорейському напрямку, щодо переростання до якихось більш гарячих подій. Я не виключаю великої війни на Корейському півострові найближчим часом. Щодо Китаю та Тайваню, тут більше залякування, на мою думку, Тайвань залежний від торгівлі з Китаєм і навпаки. Нині, після виборів, які відбулися на Тайвані, ми бачимо певне затишшя. Але все-таки, я думаю, загострення буде й там у найближчі два-три роки.</p>
<p>Інші точки — індо-пакистанська і центральноазійська — навколо Афганістану. Кожна з них накладається одна на одну і створює певну хаотизацію, — пояснює експерт.</p>
<p>Деколи в процесі розгортання війни у світі ключові центри, які намагаються сформувати свої табори, втрачають контроль над меншими регіональними союзниками і змушені потім якось налагоджувати між ними відносини. Подібні тенденції ми спостерігаємо й сьогодні.</p>
<p>— Нині й Китай змушений лавірувати, мирити своїх союзників, і США не повністю контролює своїх сателітів. Не завжди вони можуть домовитися між собою, і є певні «окремі бачення». Тобто структурування блоків все-таки триває. Тому я би прогнозував, що ці блоки будуть більш активно структуруватися в найближчі роки, але до якогось замирення між ними, на жаль, ще далеко, — резюмував Юрій Олійник.</p>
</div>
</div>
<div class='source'><p>Source: <a href="https://armyinform.com.ua/2024/03/19/ekspert-nazvav-try-garyachi-tochky-u-sviti-de-tliyut-konflikty-de-nebezpeka-najbilsha/">https://armyinform.com.ua/2024/03/19/ekspert-nazvav-try-garyachi-tochky-u-sviti-de-tliyut-konflikty-de-nebezpeka-najbilsha/</a></p></div>
</div>
</body></html>