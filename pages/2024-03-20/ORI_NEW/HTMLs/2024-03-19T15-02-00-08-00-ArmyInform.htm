<html><body>
<div class='article'>
<div class='title'><h1>Міноборони планує створити мережу рекрутингових центрів по всій Україні</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Відповідну заяву він зробив у прямому ефірі телемарафону «Єдині новини» 19 березня 2024...'/>
<meta property='published_time' content='2024-03-19T15:02:00+08:00'/>
<meta property='tags' content='Міністерство оборони, рекрутинг'/>
<meta property='images' content='https://armyinform.com.ua/wp-content/uploads/2024/01/rekrutyng.jpg'/>
Author: Army Inform
<br>
Categories: Важливо, Новини
<br>
Description: Відповідну заяву він зробив у прямому ефірі телемарафону «Єдині новини» 19 березня 2024...
<br>
Published Time: 2024-03-19T15:02:00+08:00
<br>
Tags: Міністерство оборони, рекрутинг
<br>
Images: <a href="https://armyinform.com.ua/wp-content/uploads/2024/01/rekrutyng.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-19T15-02-00-08-00/000000.jpg" srcset="../../ORI/ArmyInform/Images/2024-03-19T15-02-00-08-00/000000.jpg" width="1200"/> </figure><!-- .post-thumbnail -->
<p><strong> Уповноважений представник Міністерства оборони України з питань рекрутингу Олексій Бежевець заявив, що метою відомства є створення мережі рекрутингових центрів по всій Україні, включаючи навіть маленькі міста. </strong></p>
<p>Відповідну заяву він зробив у прямому ефірі телемарафону <a href="https://armyinform.com.ua/2024/03/16/novyj-algorytm-rekrutyngu-do-zsu-otrymaly-vsi-vijskovi-chastyny-tczk-i-navchalni-czentry/">«Єдині новини»</a> 19 березня 2024 року.</p>
<p>«Ми максимально масштабуємо зараз цю активність. Наша мета створити мережу таких центрів по всій Україні. В першу чергу це, звичайно, великі міста, це обласні центри. І далі — вглиб», — зазначив він.</p>
<p>Міноборони розраховує, що українці, незалежно від того, де знаходяться, могли б прийти і поспілкуватися з цивільним рекрутером щодо можливої майбутньої служби у Силах оборони України.</p>
<p>«Це перші точки входу, власне, в українську армію, щоб зрозуміти, що саме є, які вакансії є, як я можу долучитися, який алгоритм, який процес всього цього. Рекрутери спілкуються з військовими частинами, які розміщають вакансії, підтримують цей зв’язок і відповідають на всі запитання, забезпечують зв’язок людини з відповідною військовою частиною», — зазначив Олексій Бежевець.</p>
<p>За його словами, в таких рекрутингових центрах можна буде встановити зв’язок між цивільним та військовою частиною, поставити всі запитання.</p>
<p>«Якщо людина бачить, що їй така позиція підходить і ця людина підходить військовій частині, далі рухатися по достатньо чіткому і прозорому алгоритму», — наголосив представник Міноборони.</p>
<p>Як повідомляла АрміяInform, перший в Україні центр рекрутингу української армії <a href="https://armyinform.com.ua/2024/03/16/novyj-algorytm-rekrutyngu-do-zsu-otrymaly-vsi-vijskovi-chastyny-tczk-i-navchalni-czentry/">відкрився</a> у Львові. Другий центр наразі відкриється в Запоріжжі.</p>
<p>Новий алгоритм рекрутингу до лав Збройних Сил України доведено до всіх військових частин, до всіх ТЦК та СП та всіх навчальних центрів.</p>
</div>
</div>
<div class='source'><p>Source: <a href="https://armyinform.com.ua/2024/03/19/minoborony-planuye-stvoryty-merezhu-rekrutyngovyh-czentriv-po-vsij-ukrayini/">https://armyinform.com.ua/2024/03/19/minoborony-planuye-stvoryty-merezhu-rekrutyngovyh-czentriv-po-vsij-ukrayini/</a></p></div>
</div>
</body></html>