<html><body><h1>Оберіг в дії: льотчик розповів як дивом вижив і на підбитому гелікоптері повернувся до своїх</h1><hr/>Published Time: 2024-03-19T07:31:00+08:00<br>Author: Army Inform<br>Description: На той момент це був єдиний спосіб допомогти оборонцям «Азовсталі» продовжувати оборону,...<br>Images: <a href="https://armyinform.com.ua/wp-content/uploads/2024/03/yevgen-solovjov-lifestory.jpg">000000.jpg</a><br>Categories: Life story, Новини<br>Tags: Армія TV, Євген Соловйов, льотчик, Маріуполь<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-03-19T07-31-00-08-00/000000.jpg" srcset="../Images/2024-03-19T07-31-00-08-00/000000.jpg" width="2000"> </img></figure><!-- .post-thumbnail -->
<p><strong> Євген Соловйов брав участь у найважчих місіях цієї війни, де потрібно було застосовувати вертольоти. Одна з них — політ в оточений росіянами Маріуполь. </strong></p>
<p>На той момент це був єдиний спосіб допомогти оборонцям «Азовсталі» продовжувати оборону, доставити їм боєприпаси, їжу та медикаменти, а також евакуювати поранених. На зворотному шляху вертоліт Євгена підбили окупанти, але він встиг зманеврувати, зберегти керування та на пошкодженому гелікоптері повернутися до своїх. Про це він розповів в інтерв’ю Армія TV.</p>
<h2>«Тату, якщо мені за це будуть ще платити гроші, то я буду найщасливішою людиною у світі!»</h2>
<p>Батько Євгена багато розповідав про миротворчі місії в Африці, тож малим хлопець понад усе прагнув побачити екзотичні країни за штурвалом справжнього літака. Прагнув, поки не вступив до вишу. Курсантом враз і назавжди захопився гелікоптерами.</p>
<p>— По-справжньому загорівся бажанням літати після першого польоту. Пам’ятаю, тоді я подзвонив батьку і сказав: «Тату, якщо мені за це будуть ще й платити гроші, то я буду найщасливішою людиною у світі», а він каже: «Будуть, будуть, вчись».</p>
<h2>«Перед польотом більшість льотчиків підходять до вертольота і розмовляють…»</h2>
<p>Що таке вертоліт? Кабіна, гвинти, штурвал? Купа авіоніки? Для Євгена Соловйова це точно не щось механічне та неживе.</p>
<p>— Вважаю, що у вертольота точно є душа. У кожного вертольота різний характер. Є примхливий, є менший примхливий, є вибагливий, якому потрібно робити все так, як він любить, а інакше — він тебе підведе, — розкриває міфологію вертолітників Євген.</p>
<p>Взагалі ж, зазначає Соловйов, пілоти гелікоптерів надзвичайно забобонні. Щоденний ризик формує у пілотів специфічну психологію. Ритуалам вертолітників позаздрять навіть жерці в африканських племенах.</p>
<p>— У нас є різні, можна сказати, забобони. Тобто ходити в туалет перед вертольотом, тільки із задньої сторони, щоб він не образився. Перед польотом більшість льотчиків підходять, розмовляють, гладять його, шепчуть йому. Я також це роблю — і мені це допомагає. Буває, що двигун не заводиться… його гладиш — о, він завівся. І ти продовжуєш: «молодець, молодець». Воно працює, — переконує пілот.</p>
<h2>«Я думав, що прилечу — тут бегемоти, слони… і гроші, і польоти…»</h2>
<p>Про африканські ритуали Євген знає достатньо. Дитячі мрії він утамував, літаючи у відрядження в Африку. Робота на Чорному континенті була важкою, проте загартувала.</p>
<p>— Коли ти вперше опиняєшся в Африці, ти виходиш з літака і розумієш, що це не твій дім. Просто по запаху. І я думав, що прилечу — а тут бегемоти, слони… і гроші, і польоти. Але трошки було все по-іншому. І тоді було перше в мене враження таке, що я на війні. Це був 2013 рік, це була третя ротація українського контингенту в Демократичній Республіці Конго.</p>
<p>Доставка боєприпасів і особового складу, доставка продуктів, води, речей першої необхідності. У Демократичній республіці Конго він мав досхочу роботи. Там же, з напарником Володимиром Шлюхарчуком, Євген Соловйов ледь вижив під час аварії в горах. Він знов-таки вірить, що врятувало диво. А ще фігурка жирафа з набору Lego, що складалася з двох частин.</p>
<p>— Коли ми опинилися в лікарні, Володимир розповів мені про те, що коли він збирався їхати в Африку, його донька Аліса дала йому жирафчика і сказала: «Тату, це тобі, він буде тебе оберігати». Він каже: «Бачиш, він нас оберіг». Я такий: «Ну так, як нас, тримай половинку, це буде твоя половинка», — розповідає Соловйов.</p>
<p>Половинка жирафа і досі літає з Євгеном. Завжди з ним в льотному комбінезоні. Саме Жирафчик, вважає пілот, врятував його польотах в Маріуполь у 2022 році. Польотах, що вже стали історією і легендою.</p>
<h2>Була фраза: «Ну, я назад би не летів…»</h2>
<p>Це було дуже складне завдання. Навіть не так — це було майже неможливе завдання. Політ над ворожою територією на велику глибину — 100 кілометрів. Політ, коли тебе не прикривають. Коли ти летиш вночі на висоті 5–10 метрів. Завдання — доставити вантаж боєприпасів, системи зв’язку, системи інтернету, медикаменти.</p>
<p>Ці польоти були життєво необхідні. Вже тоді було зрозуміло, що оборона Маріуполя стала стратегічним завданням. Оборонці витягли на себе величезні сили ворога. Дали час згуртуватися й організувати нашу оборону на інших напрямках.</p>
<p>— Завдання навіть ставилося так, що ви прилітаєте туди, відвозите це все і приймаєте рішення — або залишаєтесь там, або повертайтесь назад на вертольотах. Але така ще була фраза: «ну, я назад би не летів», — згадує пілот.</p>
<p>Повертатися назад було б самогубством. Туди можна було б проскочити непоміченим, назад — тебе вже ловитимуть всі. І повітряні, і наземні радари. Ти вже не зможеш повернутися тим самим шляхом — тебе вже чекатимуть.</p>
<h2>«Вертоліт знижується, падає… Я зрозумів — напевно, ми горимо»</h2>
<p>Перша спроба була невдалою. Вони прилетіли на лінію бойового зіткнення й відразу потрапили під обстріл. Негайно розвернулися і полетіли назад. Після цієї історії Командування армійської авіації підійшло до питання трохи інакше, розповідає Євген.</p>
<p>Доєдналося Головне управління розвідки Міністерства оборони. Уже оперували серйозною інформацією, супутниковими знімками. Спільно розробляли маршрут. Зважали на кількість російських військ, їхнє розташування. Врешті все ж таки полетіли, долетіли і повернулися назад.</p>
<p>Рейси повторювалися не один раз, не двічі і не тричі. Та марно було сподіватися, що так триватиме завжди. Ворог потроху закривав дірки у своїй обороні. Під час чергового рейсу вертольоти потрапили в засідку.</p>
<p>— На зворотному шляху ми йшли вздовж моря над водою. Після того піднялися на сушу, там такий великий перепад — близько 50 метрів — між морем та сушею. І буквально за 500 метрів почув, як росіяни кажуть, хлопок, такий дуже потужний вибух з лівого боку. Зрозумів, що вертоліт знижується, падає, втрачає оберти несучого гвинта, відповідно із втратою одного двигуна… Я зрозумів, що, напевно, ми горимо, — досі з болем згадує ті події Євген.</p>
<p>У них було дуже багато палива — тож вертоліт міг згоріти буквально за кілька секунд. Треба було щось вирішувати. Висота була 5–3 метри, знижуватись не було куди. Виконати посадку — також. Екіпаж разом з 20 пораненими на борту просто розстріляли б на місці.</p>
<p>— Другий вертоліт не відповідав. Я продовжував маневрування і намагався не впасти. Вертоліт… я знав, що він буде падати… але він продовжує летіти. Не знаю, яким чудом, якимось дивом, але от у такому режимі ми летіли, летіли, летіли…</p>
<p>Врешті їм вдалося сісти. Євген описує це, як і багато іншого, що сталося того дня — одним і тим же словом — диво.</p>
<p>Диво — взагалі повсякденна робота пілота. Однак ще з дитинства для Євгена Соловйова очевидно, що бути пілотом — це означає творити неможливе. Тож тепер він просто робить свою неймовірну роботу. Хай йому і надалі допомагає в цьому половинка жирафа з набору Lego.</p>
</div><p>Source: <a href="https://armyinform.com.ua/2024/03/19/oberig-vid-donky-v-diyi-lotchyk-rozpoviv-yak-dyvom-vyzhyv-i-na-pidbytomu-gelikopteri-povernuvsya-do-svoyih/">https://armyinform.com.ua/2024/03/19/oberig-vid-donky-v-diyi-lotchyk-rozpoviv-yak-dyvom-vyzhyv-i-na-pidbytomu-gelikopteri-povernuvsya-do-svoyih/</a></p></body></html>