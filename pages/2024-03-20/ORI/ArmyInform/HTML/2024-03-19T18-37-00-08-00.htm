<html><body><h1>Держсекретар США прокоментував результати так званих виборів в росії</h1><hr/>Published Time: 2024-03-19T18:37:00+08:00<br>Author: Army Inform<br>Description: Про це йдеться в його заяві, опублікованій на сайті Держдепу США.    «Президентські...<br>Images: <a href="https://armyinform.com.ua/wp-content/uploads/2024/03/blinkennnn.png">000000.png</a><br>Categories: Новини<br>Tags: вибори на ТОТ, державний секретар США Ентоні Блінкен<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="387" src="../Images/2024-03-19T18-37-00-08-00/000000.png" srcset="../Images/2024-03-19T18-37-00-08-00/000000.png" width="690"> </img></figure><!-- .post-thumbnail -->
<p><strong> Державний секретар США Ентоні Блінкен відреагував на результати нещодавніх президентських виборів в росії і назвав їх недемократичними. </strong></p>
<p>Про це <a href="https://www.state.gov/on-russias-presidential-elections/" rel="nofollow" target="_blank">йдеться</a> в його заяві, опублікованій на сайті Держдепу США.</p>
<p>«Президентські вибори в росії відбулися в умовах інтенсивних репресій проти незалежних голосів і ув’язнення, смерті або вигнання практично всієї справжньої політичної опозиції. російська влада також відмовила антивоєнним кандидатам у реєстрації на президентських виборах під фальшивими технічними приводами і не запросила Бюро з демократичних інститутів і прав людини Організації з безпеки і співробітництва в Європі або будь-які міжнародні організації… спостерігати за опитуваннями…На цьому тлі ці вибори можна охарактеризувати лише як недемократичні», — зазначив він.</p>
<p>Ентоні Блінкен наголосив, що володимир путін позбавляє громадян росії доступу до інформації. Утім, незалежно від заздалегідь визначеного результату цих виборів, США підтримуватимуть тих, хто прагне до світлого майбутнього для росії.</p>
<p>Він зауважив, що кремль провів фіктивні президентські вибори на тимчасово окупованих частинах України як відверту пропагандистську вправу, сподіваючись, що це зміцнить нелегітимні претензії росії на частини України, які вона незаконно захопила.</p>
<p>«Після широкомасштабного вторгнення росії в Україну кремль намагався створити ілюзію того, що російська громадськість однозначно стоїть за його жорстокою війною, ліквідуючи простір для громадянського дискурсу та поглиблюючи кампанію залякування, насильства та цензури проти незалежних ЗМІ та громадянського суспільства», — додав Держсекретар США.</p>
<p>Нагадаємо, що в рф провели так звані вибори, перемогу в яких приписали володимиру путіну. Раніше <a href="https://armyinform.com.ua/2024/03/16/ponad-50-krayin-oon-zasudyly-rosijski-psevdovybory-na-tot/">АрміяInform повідомляла</a>, що понад 50 країн ООН засудили російські псевдовибори на тимчасово окупованих територіях України.</p>
<p>Очільник оборонного відомства Великої Британії Грант Шаппс <a href="https://armyinform.com.ua/2024/03/18/ministr-oborony-velykoyi-brytaniyi-nazvav-putina-zlodiyem/">заявив</a>, що путін вкрав чергові «вибори», але Україну він не вкраде. Глава МЗС Італії <a href="https://armyinform.com.ua/2024/03/18/glava-mzs-italiyi-pro-psevdovybory-u-rosiyi-ne-vilni-j-ne-chesni/">заявив</a>, що псевдовибори в росії «не вільні й не чесні».</p>
<p>У ЄС <a href="https://armyinform.com.ua/2024/03/18/vony-nikchemni-i-ne-mayut-yurydychnoyi-syly-v-yes-zrobyly-zayavu-na-tli-vyboriv-u-rosiyi/">зробили заяву</a> на тлі «виборів» у росії, зазначивши, що результати є нікчемними і не мають юридичної сили.</p>
<p>Франція <a href="https://armyinform.com.ua/2024/03/18/francziya-ne-vyznaye-provedennya-i-rezultaty-vyboriv-prezydenta-rf-u-rosiyi/">не визнає</a> проведення і результати «виборів» президента росії.</p>
<p> </p>
</div><p>Source: <a href="https://armyinform.com.ua/2024/03/19/derzhsekretar-ssha-prokomentuvav-rezultaty-tak-zvanyh-vyboriv-v-rosiyi/">https://armyinform.com.ua/2024/03/19/derzhsekretar-ssha-prokomentuvav-rezultaty-tak-zvanyh-vyboriv-v-rosiyi/</a></p></body></html>