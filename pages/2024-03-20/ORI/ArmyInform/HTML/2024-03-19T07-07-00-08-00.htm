<html><body><h1>«Моральний компас не схибив: обидва мої сини вирішили піти у військо» — Тарас Компаніченко</h1><hr/>Published Time: 2024-03-19T07:07:00+08:00<br>Author: Army Inform<br>Description: Міркуваннями про те, що б він порадив усім тим, хто вагається вступати до лав Збройних...<br>Images: <a href="https://armyinform.com.ua/wp-content/uploads/2024/03/01_golovna-7.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/02-8.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/03-6.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/04-6.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/05-7.jpg">000004.jpg</a>&nbsp;<a href="https://armyinform.com.ua/wp-content/uploads/2024/03/06-5.jpg">000005.jpg</a>&nbsp;<a href="https://armyinform.com.ua/wp-content/uploads/2023/08/img_1727.jpg">000006.jpg</a><br>Categories: Інтерв`ю, Новини<br>Tags: Тарас Компаніченко<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../Images/2024-03-19T07-07-00-08-00/000000.jpg" srcset="../Images/2024-03-19T07-07-00-08-00/000000.jpg" width="1500"> </img></figure><!-- .post-thumbnail -->
<p><strong> Бути максимально корисним Україні під час воєнного лихоліття — таким є життєве кредо народного артиста України Тараса Компаніченка — кобзаря, бандуриста і лірника, очільника гурту «Хорея Козацька», а нині військовослужбовця 241-ї бригади територіальної оборони Києва. </strong></p>
<p>Міркуваннями про те, що б він порадив усім тим, хто вагається вступати до лав Збройних Сил України, митець поділився з АрміяInform.</p>
<h2>Головне прагнення — бути максимально корисним й ефективним</h2>
<p>Найголовніша думка, яка бентежить і часом навіть гризе митця — це думка про те, чи є він тут і зараз найбільш ефективним і максимально корисним для України. З нею він засинає і прокидається, докладаючи всіх зусиль для того, щоб працювати для наближення спільної української перемоги.</p>
<p>— У цій думці немає жодного патосу, служба направду буває дуже повсякденною, рутинною. Це не лише геройство, а насамперед виконання свого обов’язку з максимально досяжною ретельністю й можливістю якнайповніше використати свої знання й уміння, — пояснює Тарас Компаніченко.</p>
<p>Військовий тішиться, що його, як він каже, «використовують за призначенням». Нині митця долучили до капеланської служби бригади, де він виконує як прямі, так і суміжні обов’язки, пов’язані з національно-патріотичною підготовкою.</p>
<h2>Підготовка рекрутів — ґрунтовна й усебічна</h2>
<p>— Читаю лекції в навчальних центрах, де ми готуємо рекрутів до присяги. Як викладач добре бачу, що нині навчання новобранців — це не просто короткий формальний курс, а серйозне всебічне опанування всіх базових потрібних військовому знань. Це вогнева підготовка, топографія, картографія, зв’язок, такмед, правничі питання…</p>
<p>Після інтенсивного навчання рекрути стають повноцінними військовими, яких, подібно до самого Тараса Компаніченка, залучають насамперед до виконання тих завдань, для яких вони мають найкращі здібності та підготовку з урахуванням попередньої цивільної освіти й досвіду.</p>
<img alt="" class="alignnone size-full wp-image-552852" height="1000" loading="lazy" src="../Images/2024-03-19T07-07-00-08-00/000001.jpg" srcset="../Images/2024-03-19T07-07-00-08-00/000001.jpg" width="1500">
<p>— Мій внесок в їхню підготовку — лекції з національно-патріотичної підготовки, з історії та культури України. Це надзвичайно важливі та обширні теми, як, наприклад, історія Української революції 1917–1921 років та подальша визвольна боротьба за самостійну вільну Україну. Або раніші приклади боротьби з московитами — битви 1173 року під Вишгородом, 1514 року під Оршею, 1657 року під Конотопом, — розповідає Тарас.</p>
<h2>Найкраща мотивація — змога власноруч торкнутись минулого</h2>
<p>На свої заняття Тарас Компаніченко приносить живі свідчення української історії з власної колекції — рукописи, раритетні видання, музичні інструменти. Вони упевнюють слухачів у глибоко задавнених коренях українського народу.</p>
<p>— Це рукописи і видання доби українського національного відродження кінця XIX — початку ХХ століття. Наприклад, виданий 1906 року четвертий том «Історії України-Руси» Михайла Грушевського, «Каяла» Богдана Лепкого з ілюстраціями Олени Кульчицької чи «Богдан Хмельницький» Михайла Старицького, — перелічує митець.</p>
<img alt="" class="alignnone size-full wp-image-552853" height="1000" loading="lazy" src="../Images/2024-03-19T07-07-00-08-00/000002.jpg" srcset="../Images/2024-03-19T07-07-00-08-00/000002.jpg" width="1500">
<p>З особливою теплотою згадує він бандуру козака Дієвої армії Української Народної Республіки Костя Місевича. Цей музичний інструмент, якому понад століття, досі в ужитку — його можна не лише побачити чи торкнутися, але й заграти на ньому.</p>
<p>— Коли я приношу ці артефакти на лекції, то бійці можуть помацати їх, відкрити, подивитися на прості переконливі свідчення, що ми, українці, були в минулому, що наші попередники вже тоді прагнули бути і були повноцінною українською нацією з розвиненою наукою, з високою культурою, — наголошує Тарас Компаніченко.</p>
<h2>Надихає і зобов’язує сила духу хлопців та дівчат на передовій</h2>
<p>— Відтоді як росіян відігнали від Києва, я нечасто бував на передовій, заледве кілька разів, — зазначає Тарас. — То були різні передові — на Сумщині, під Куп’янськом… Але мене завжди надихає та сила духу, якою сповнені там наші хлопці та дівчата.</p>
<p>Він розповідає, що постійно слідкує за кількома своїми друзями і знайомими — тими митцями, які зараз воюють проти російських окупантів на «нулі». Серед них Ярина Чорногуз, Олексій Бик, Сергій Пантюк та інші.</p>
<img alt="" class="alignnone size-full wp-image-552854" height="1000" loading="lazy" src="../Images/2024-03-19T07-07-00-08-00/000003.jpg" srcset="../Images/2024-03-19T07-07-00-08-00/000003.jpg" width="1500">
<p>Їхня сила духу та безстрашність надихають й одночасно зобов’язують бути подібним до них і тут, в тилу, робити все можливе для наближення перемоги.</p>
<p>— Саме завдяки таким людям ми маємо змогу робити те, що вміємо найкраще. Можемо зосередитись на тому, щоб принести найбільшу користь українському народу, — зазначає музикант.</p>
<h2>Не змарнувати ані хвилини, пам’ятаючи про подвиг захисників</h2>
<p>Тарас Компаніченко переконаний, що героїзм великих сучасників покладає на нас усіх надзвичайну відповідальність. Незмірно високою ціною, яку щодень платять бійці на передовій, вони дають нам змогу працювати задля України.</p>
<p>— Ми не можемо марнувати час на даремне, коли хтось у цей час стоїть на передній лінії. Ти мусиш бути максимально працьовитим, максимально відповідально ставитись до часу, щоб не проциндрювати його на якісь порожні, несуттєві речі, — переконаний митець.</p>
<p>Саме тому кожен вчинок, кожна дія мають зараз виконуватися з найбільшою самовіддачею, адже вони є можливими саме тому, що за нашу змогу їх зробити захисники України на передовій віддають найцінніше, що мають — власне життя.</p>
<h2>Здолати страх заради любові, бо «своїх шляхів звідсіль ні в кого з нас нема»</h2>
<p>Водночас, користаючи з того великого дару, що дали нам побратими на передній лінії, слід пам’ятати, що ми повинні замінити їх, коли вони знесиляться, чи заступити, якщо вони впадуть.</p>
<p>— Нам усім необхідно вчитися й готуватися, — наголошує Тарас Компаніченко, — бо своїх шляхів звідсіль ні в кого з нас нема — ми не можемо й не маємо жодного права втекти, сховатися, пересидіти чи перечекати.</p>
<img alt="" class="alignnone size-full wp-image-552855" height="1000" loading="lazy" src="../Images/2024-03-19T07-07-00-08-00/000004.jpg" srcset="../Images/2024-03-19T07-07-00-08-00/000004.jpg" width="1500"/>
<p>Він твердо упевнений, що ми всі відповідальні за майбутнє України і можливість жити на власній землі українцями.</p>
<p>— Ми маємо бути і боротись тут, а не поневірятися й тікати у засвіти, шукаючи десь там якоїсь нової України, бо тоді тут буде якась область російської федерації, де немає права бути українцем. Тому ми всі разом повинні стати в одну лаву і здолати страх заради любові до найціннішого й найсвятішого, що ми маємо.</p>
<h2>Правильний вибір — зробити крок назустріч</h2>
<p>Усім, хто донині вагається, чи варто долучитись до лав Сил оборони України, Тарас Компаніченко радить зробити крок назустріч, подібно до того, як вчинив він та обидва його сини.</p>
<p>Старший син музиканта, якому 25 років, вже служить. Молодшому 23 роки і він так само вже зголосився до війська і проходить ВЛК у Фастові. Для них обох це був свідомий добровільний вибір, хоча за віком вони не підлягали мобілізації.</p>
<img alt="" class="alignnone size-full wp-image-552856" height="1000" loading="lazy" src="../Images/2024-03-19T07-07-00-08-00/000005.jpg" srcset="../Images/2024-03-19T07-07-00-08-00/000005.jpg" width="1500"/>
<p>— Це був вибір здолати свій страх, не чекаючи, коли тебе покличуть до війська, — зазначає Тарас Компаніченко. — У них ще була змога чекати, однак вони зробили крок назустріч. Саме це слід зробити всім, хто ще вагається, бо «своїх шляхів звідсіль ні в кого з нас нема», — повторює він.</p>
<h2>Перемогти і вижити заради України</h2>
<p>Музикант ділиться своїми природніми страхами за синів, за їхнє життя. Однак, упевнений він, вони зробили той єдиний правильний вибір, який мусили, бо їхній моральний компас не схибив.</p>
<p>Тарас Компаніченко переконаний, що головне завдання захисників України — знищити якомога більше окупантів і прогнати їх геть, але самим обов’язково вціліти, щоб продовжити життя українського народу на українській землі.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/08/16/syaye-nebo-gra-zemlya-jdemo-v-bij-na-moskalya-gist-armiyainform-kobzar-taras-kompanichenko/" target="_blank"><div class="ai-readalso-content"><div class="ai-readalso-title">«Сяє небо, гра земля, йдемо в бій на москаля!»: гість АрміяInform кобзар Тарас Компаніченко</div></div><div class="ai-readalso-thumbnail"><img alt="«Сяє небо, гра земля, йдемо в бій на москаля!»: гість АрміяInform кобзар Тарас Компаніченко" src="../Images/2024-03-19T07-07-00-08-00/000006.jpg" srcset="../Images/2024-03-19T07-07-00-08-00/000006.jpg"/></div></a></figure>
<p>— Нам потрібно так будувати нашу стратегію і тактику, щоб якомога більше загинуло окупантів, а в нас якомога більше вціліло, тому що нам потрібно буде, щоб наш рід уцілів, щоб народ був, нація жила, щоб було кому будувати Україну, — наголошує він.</p>
</img></img></img></div><p>Source: <a href="https://armyinform.com.ua/2024/03/19/moralnyj-kompas-ne-shybyv-obydva-moyi-syny-vyrishyly-pity-u-vijsko-taras-kompanichenko/">https://armyinform.com.ua/2024/03/19/moralnyj-kompas-ne-shybyv-obydva-moyi-syny-vyrishyly-pity-u-vijsko-taras-kompanichenko/</a></p></body></html>