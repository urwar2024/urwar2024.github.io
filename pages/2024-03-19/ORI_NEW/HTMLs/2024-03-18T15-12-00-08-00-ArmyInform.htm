<html><body>
<div class='article'>
<div class='title'><h1>Японія стоятиме разом з Україною, доки остання міна не буде знешкоджена на її території — Посольство Японії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Новини світу та України'/>
<meta property='description' content='На цьому під час Презентації галузевої національної асоціації з гуманітарного...'/>
<meta property='published_time' content='2024-03-18T15:12:00+08:00'/>
<meta property='tags' content='stoprussia, агресія рф, допомога партнерів, Світ підтримує Україну, Японія'/>
<meta property='images' content='https://armyinform.com.ua/wp-content/uploads/2024/03/photo1710766429.jpeg,
https://armyinform.com.ua/wp-content/uploads/2024/03/photo1710766447.jpeg'/>
Author: Army Inform
<br>
Categories: Новини, Новини світу та України
<br>
Description: На цьому під час Презентації галузевої національної асоціації з гуманітарного...
<br>
Published Time: 2024-03-18T15:12:00+08:00
<br>
Tags: stoprussia, агресія рф, допомога партнерів, Світ підтримує Україну, Японія
<br>
Images: <a href="https://armyinform.com.ua/wp-content/uploads/2024/03/photo1710766429.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/photo1710766447.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1045" src="../../ORI/ArmyInform/Images/2024-03-18T15-12-00-08-00/000000.jpeg" srcset="../../ORI/ArmyInform/Images/2024-03-18T15-12-00-08-00/000000.jpeg" width="1500"/> </figure><!-- .post-thumbnail -->
<p><strong> Розмінування — це складне завдання, яке потребує багато часу, геологічного і просторового обсягу робіт, які в свою чергу потребують сильного та стабільного політичного лідерства. </strong></p>
<p>На цьому під час Презентації галузевої національної асоціації з гуманітарного розмінування наголосив Перший секретар Посольства Японії в Україні пан Ямашіта Нозому.</p>
<p>— Ще в червні Міністр економіки України Юлія Свириденко наголосила на тому, що дуже важливо, аби 80 відсотків потенційно забруднених територій України були повернені для економічного використання. Уряд Японії вважає це амбітним, але можливим завданням. Для цього важливо об’єднати всі можливі зусилля та залучити всі внутрішні зацікавлені сторони, — висловився Ямашіта Нозому.</p>
<p>Перший секретар також поділився японським досвідом розмінування.</p>
<p>— Минуло вже 80 років з того моменту, коли ми воювали з американцями. Проте ми все ще намагаємося розмінувати деякі території, та розуміємо, що це потребує терпіння. Ми 25 років працюємо разом із Камбоджинським центром розмінування. Відтак напрацювали багато методологій, і будемо ділитися ними з Україною, щоби ви могли повернути своїх людей на безпечні розміновані території, — повідомив Ямашіта Нозому.</p>
<img alt="" class="alignnone size-full wp-image-552662" height="998" loading="lazy" src="../../ORI/ArmyInform/Images/2024-03-18T15-12-00-08-00/000001.jpeg" srcset="../../ORI/ArmyInform/Images/2024-03-18T15-12-00-08-00/000001.jpeg" width="1500"/>
<p>Посольство Японії також озвучило три основні підходи щодо співпраці з Україною у сфері гуманітарного розмінування</p>
<p>— Перший підхід — це надання обладнання та транспортних засобів. Другий — це навчальні програми по розбудові спроможностей для ДСНС. І нарешті третій — це локалізація виробництва обладнання та транспортних засобів, щодо створення ринку гуманітарного розмінування, — повідомив Перший секретар.</p>
<p>Як повідомив Ямашіта Нозому, Японська агенція з міжнародної співпраці вже надала Україні 30 маніпуляторних тракторів. Крім цього, Японія передала Україні десятки вагонів і пікапів, які використовуються для визначення місцезнаходження вибухонебезпечних предметів.</p>
<p>— Наразі 22 машини для гуманітарного розмінування виробляються в Японії, і перша партія таких важких машин прибуде до України вже в червні поточного року. Також ми створимо партнерство з місцевими організаціями, щоби вони ремонтували такі машини та забезпечували їхнє супроводження, — повідомив Ямашіта Нозому.</p>
<p>Перший секретар запевнив, що Японія підтримуватиме Україну та весь український сектор розмінування до перемоги над цинічним ворогом.</p>
<p>— Японія буде підтримувати весь український сектор розмінування, і стоятиме з Україною доти, доки остання міна в Україні не буде знешкоджена, — запевнив Ямашіта Нозому.</p>
<p>Також Посольство Японії рішуче засудило цинічну атаку росіян на Одесу, яка відбулася 15 березня.</p>
<p>— Окрім подяки усім українським саперам, які звільняють українську землю від наслідків неспровокованої російської агресії, я би хотів висловитися стосовно страшної атаки, яка відбулася в Одесі 15 березня. Посольство Японії висловлює свої щирі співчуття родинам постраждалих, — зазначив Перший секретар.</p>
<p><em>Фото автора</em></p>
</div>
</div>
<div class='source'><p>Source: <a href="https://armyinform.com.ua/2024/03/18/yaponiya-stoyatyme-razom-iz-ukrayinoyu-doky-ostannya-mina-ne-bude-zneshkodzhena-na-yiyi-terytoriyi-posolstvo/">https://armyinform.com.ua/2024/03/18/yaponiya-stoyatyme-razom-iz-ukrayinoyu-doky-ostannya-mina-ne-bude-zneshkodzhena-na-yiyi-terytoriyi-posolstvo/</a></p></div>
</div>
</body></html>