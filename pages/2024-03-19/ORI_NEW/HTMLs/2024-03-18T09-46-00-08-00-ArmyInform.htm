<html><body>
<div class='article'>
<div class='title'><h1>У Силах оборони прокоментували паузу в масованих ворожих ракетних обстрілах</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Свої коментарі Наталія Гуменюк надала під час прямого ефіру в телемарафоні «Єдині...'/>
<meta property='published_time' content='2024-03-18T09:46:00+08:00'/>
<meta property='tags' content='stoprussia, агресія рф, війна, вторгнення рф, Наталія Гуменюк'/>
<meta property='images' content='https://armyinform.com.ua/wp-content/uploads/2023/11/nataliya-gumenyuk.jpg'/>
Author: Army Inform
<br>
Categories: Новини
<br>
Description: Свої коментарі Наталія Гуменюк надала під час прямого ефіру в телемарафоні «Єдині...
<br>
Published Time: 2024-03-18T09:46:00+08:00
<br>
Tags: stoprussia, агресія рф, війна, вторгнення рф, Наталія Гуменюк
<br>
Images: <a href="https://armyinform.com.ua/wp-content/uploads/2023/11/nataliya-gumenyuk.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../../ORI/ArmyInform/Images/2024-03-18T09-46-00-08-00/000000.jpg" srcset="../../ORI/ArmyInform/Images/2024-03-18T09-46-00-08-00/000000.jpg" width="1280"/> <figcaption class="wp-caption-text">
		Наталія Гуменюк. Фото: Микола М'якшиков, УНІАН</figcaption>
</figure><!-- .post-thumbnail -->
<p><strong> Речниця Сил оброни півдня України полковник Наталія Гуменюк прокоментувала паузу в масованих ракетних обстрілах з боку ворога, пов’язавши її із завершенням важливого для противника етапу з квазівиборами лідера рф. </strong></p>
<p>Свої коментарі Наталія Гуменюк <a href="https://www.youtube.com/watch?v=j5TqaWCCdUg" rel="nofollow" target="_blank">надала</a> під час прямого ефіру в телемарафоні «Єдині новини».</p>
<p>Зокрема, на запитання ведучої, чому ворожа авіація давно не бере участі в масованих ракетних ударах, речниця Сил оборони півдня України пов’язала це з низкою чинників.</p>
<p>«Ми ретельно відстежуємо активність стратегічної авіації. Розуміємо, що певним чином пауза пов’язана з тим, що немає в повітрі літака типу А-50. Крім цього, відсутні навідник і розвідувальний центр», — зазначила Наталія Гуменюк.</p>
<p>За її словами, попередні подібні операції ворога були не надто активними і результативними.</p>
<p>«З урахуванням „літакопаду“, який влаштували Сили оборони України для росіян, — це також дуже небезпечна операція наступного разу», — підкреслила речниця Сил оброни півдня.</p>
<p>При цьому, за її словами, ворог не відмовився від проведення масованих ракетних ударів.</p>
<p>«Тому що це основна перевага, яку вони мають і основні перемоги, які вони підсовують своєму диктатору. Тому стежити треба. Ми все тримаємо на особливому контролі», — зазначила Наталія Гуменюк.</p>
<p>Також вона вкотре попередила українців про важливість реагування на сигнали про повітряну небезпеку.</p>
<p>«Кожне попередження про небезпеку — це може бути дуже активна авіація ворога, може бути залучення ракетоносіїв з моря, тому що вони там є, вони споряджені. Але завтра буде 4 тижні, як вони не виходили на чергування. І цілком ймовірно, що така пауза може бути виправдана завершенням відповідального для них етапу (квазівиборів президента. — Ред.) і подальшого посилення агресії, терору», — зазначила речниця Сил оброни півдня України.</p>
<p>Як повідомляла АрміяInform, росія <a href="https://armyinform.com.ua/2024/03/18/rosiya-prodovzhuye-hovaty-svoyi-korabli-v-portah/">продовжує</a> ховати свої кораблі в портах.</p>
</div>
</div>
<div class='source'><p>Source: <a href="https://armyinform.com.ua/2024/03/18/u-sylah-oborony-prokomentuvaly-pauzu-u-masovanyh-vorozhyh-raketnyh-obstrilah/">https://armyinform.com.ua/2024/03/18/u-sylah-oborony-prokomentuvaly-pauzu-u-masovanyh-vorozhyh-raketnyh-obstrilah/</a></p></div>
</div>
</body></html>