<html><body><h1>Затримали рецидивістку, яка «полювала» за українською ППО</h1><hr/>Published Time: 2024-03-18T12:13:00+08:00<br>Author: Army Inform<br>Description: Про це повідомила 18 березня СБУ.    У результаті спецоперації затримано агентку фсб, яка...<br>Images: <a href="https://armyinform.com.ua/wp-content/uploads/2024/03/zradnyczya_reczedivistka.jpg">000000.jpg</a><br>Categories: Новини<br>Tags: державна зрада, СБУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="862" src="../Images/2024-03-18T12-13-00-08-00/000000.jpg" srcset="../Images/2024-03-18T12-13-00-08-00/000000.jpg" width="1280"> </img></figure><!-- .post-thumbnail -->
<p><strong> Контррозвідка зірвала спроби агресора отримати геолокації комплексів протиповітряної оборони ЗСУ поблизу Авдіївки на Донеччині. </strong></p>
<p>Про це <a href="https://t.me/SBUkr/11453" rel="nofollow" target="_blank">повідомила 18 березня</a> СБУ.</p>
<p>У результаті спецоперації затримано агентку фсб, яка розвідувала бойові позиції української ППО на Авдіївському напрямку.</p>
<p>Фігуранткою виявилась місцева жителька, яка перебувала в розшуку за шахрайство та крадіжки. Щоб уникнути покарання за ці злочини, влітку 2023 року жінка втекла до Житомирської області.</p>
<p>Переховуючись в орендованому будинку, вона активно спілкувалась у чатах російських телеграм-каналів, де намагалась знайти заробіток.</p>
<p>Відтак зловмисниця потрапила в поле зору російської спецслужби. Згодом її дистанційно завербував кадровий співробітник фсб.</p>
<p>За його вказівкою агентка відновила своє спілкування з колишніми односельцями на Донеччині, щоб «втемну» одержувати від них «потрібну» інформацію.</p>
<p>Встановлено, що зрадниця під виглядом побутових розмов по телефону намагалась дізнатися про факти роботи української ППО під час повітряних атак рашистів.</p>
<p>У разі «підтвердження», вона далі розпитувала щодо орієнтовного базування вогневих позицій зенітно-ракетних комплексів ЗСУ.</p>
<p>Розвідувальна інформація була потрібна окупантам для «обходу» української протиповітряної оборони на східному фронті.</p>
<p>Однак Служба безпеки завадила ворожим планам. Завчасно викривши російську агентку, співробітники СБУ поетапно задокументували її злочинні дії та провели заходи щодо убезпечення ППО.</p>
<p>На фінальному етапі спецоперації фігурантку було затримано в тимчасовому помешканні. Під час обшуку в неї виявлено мобільний телефон, який вона використовувала у розвідувально-підривній діяльності.</p>
<p>Наразі слідчі Служби безпеки повідомили затриманій про підозру за ч. 2 ст. 111 Кримінального кодексу України (державна зрада, вчинена в умовах воєнного стану).</p>
<p>Зловмисниця перебуває під вартою. Їй загрожує довічне ув’язнення.</p>
<p>Як <a href="https://armyinform.com.ua/2024/03/18/zatrymaly-batka-ta-syna-z-brovariv-yaki-korektuvaly-raketni-obstrily-i-zbyraly-reshtky-rosiyan/">повідомляла АрміяInform</a>, затримали батька та сина з Броварів, які коригували ракетні обстріли та збирали рештки росіян.</p>
<div class="single-header"></div>
</div><p>Source: <a href="https://armyinform.com.ua/2024/03/18/zatrymaly-reczydyvistku-yaka-polyuvala-za-ukrayinskoyu-ppo/">https://armyinform.com.ua/2024/03/18/zatrymaly-reczydyvistku-yaka-polyuvala-za-ukrayinskoyu-ppo/</a></p></body></html>