<html><body><h1>Експерт назвав вразливе місце російських кораблів</h1><hr/>Published Time: 2024-03-18T10:58:00+08:00<br>Author: Army Inform<br>Description: Свої коментарі Петро Черник надав під час прямого ефіру в телемарафоні «Єдині новини» 18...<br>Images: <a href="https://armyinform.com.ua/wp-content/uploads/2022/08/petro-chernyk.jpeg">000000.jpeg</a><br>Categories: Новини<br>Tags: Петро Черник, чорноморський флот рф<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="450" src="../Images/2024-03-18T10-58-00-08-00/000000.jpeg" srcset="../Images/2024-03-18T10-58-00-08-00/000000.jpeg" width="800"> </img></figure><!-- .post-thumbnail -->
<p><strong> Український військовий експерт Петро Черник прокоментував ситуацію з чорноморським флотом російської федерації та надав аналіз щодо того, як противник може посилити свої кораблі. </strong></p>
<p>Свої коментарі Петро Черник<a href="https://www.youtube.com/watch?v=T88RnpKNN_s" rel="nofollow" target="_blank"> надав під час прямого ефіру</a> в телемарафоні «Єдині новини» 18 березня 2024 року.</p>
<p>«Не можна казати, що чорноморський флот називається флотом. Це вже флотилія», — зазначив він, маючи на увазі, що Сили оборони знищили суттєву частину кораблів чф рф.</p>
<p>За словами Петра Черника, унікальна ситуація полягає в тому, що Україна, яка не має повноцінного флоту, досягнула стратегічного паритету із країною, яка вважалася в акваторії Чорного моря у воєнному сенсі найсильнішою.</p>
<p>Що стосується модернізації кораблів, він спрогнозував, що ворог буде встановлювати на них установки РБУ-6000.</p>
<p>«Чи будуть посилювати свої кораблі? Найімовірніше, будуть намагатися інтегрувати таку реактивно-бомбову установку, яка називається РБУ-6000. До 5 км вона може викидати важкі бомби до 100 кг, які свого часу призначалися для боротьби з торпедами і підводними човнами, але і з надводними системами вони також можуть поборотися», — заявив експерт.</p>
<p>«Ну і, можливо, будуть посилювати саме стрілецькою зброєю великих калібрів. 12,7 мм, 14,5 мм КПТВ і тому подібне», — додав він.<br/>
За словами Петра Черника, нічого кращого росіяни придумати не зможуть.</p>
<p>«Але є нюанс. У них є величезна проблема із тим, що називають обчислення самої цілі. Тобто із радіолокацією. А в цій частині, я не думаю, що вони зможуть досягнути якихось суттєвих результатів», — зазначив експерт.</p>
<p>«А в частині, що стосується зміни командувача, розуміємо, що від перестановки доданків сума не змінюється… Коефіцієнта корисності від нового командувача не буде ніякого», — резюмував він.</p>
<p>Як <a href="https://armyinform.com.ua/2024/03/18/u-vms-zsu-nazvaly-priorytetni-czili-sered-korabliv-chf-rf/">повідомляла АрміяInform</a>, у ВМС ЗСУ назвали пріоритетні цілі серед кораблів чф рф.</p>
</div><p>Source: <a href="https://armyinform.com.ua/2024/03/18/ekspert-nazvav-vrazlyve-miscze-rosijskyh-korabliv/">https://armyinform.com.ua/2024/03/18/ekspert-nazvav-vrazlyve-miscze-rosijskyh-korabliv/</a></p></body></html>