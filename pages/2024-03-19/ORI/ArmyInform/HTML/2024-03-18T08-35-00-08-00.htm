<html><body><h1>Про спецпризначенців, які спалили понад 800 одиниць ворожої техніки, зняли кіно</h1><hr/>Published Time: 2024-03-18T08:35:00+08:00<br>Author: Army Inform<br>Description: Про це повідомила СБУ.    «Білий вовк» успішно й ефективно працює по всій лінії фронту....<br>Images: <a href="https://armyinform.com.ua/wp-content/uploads/2024/03/scr-20240318-ifaz.png">000000.png</a><br>Categories: Новини<br>Tags: Білий вовк, воєнне кіно, СБУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1010" sizes="(max-width: 2032px) 100vw, 2032px" src="../Images/2024-03-18T08-35-00-08-00/000000.png" srcset="../Images/2024-03-18T08-35-00-08-00/000000.png" width="2032"> </img></figure><!-- .post-thumbnail -->
<p><strong> Підрозділ «Білий вовк», що входить до складу Центру спецоперацій «А» Служби безпеки України, став головним героєм документального фільму «СБУ: спецпризначенці перемоги». </strong></p>
<p>Про це <a href="https://ssu.gov.ua/novyny/ponad-800-odynyts-rosiiskoi-tekhniky-znyshchyv-pidrozdil-bilyi-vovk-u-skladi-tsso-a-sbu-za-dva-roky-viiny-video" rel="nofollow" target="_blank">повідомила</a> СБУ.</p>
<p>«Білий вовк» успішно й ефективно працює по всій лінії фронту. Це реально унікальний підрозділ і топові військовики, здатні виконати будь-яку надскладну оперативно-бойову задачу», — зазначив голова СБУ Василь Малюк.</p>
<p>Підрозділ становлять добровольці-патріоти, які з початком широкомасштабного вторгнення увійшли до ЦСО «А» СБУ. І з того часу брали участь в операціях з оборони Київщини, звільнення територій Харківської, Запорізької, Донецької областей та Херсона.</p>
<p>«Окрім ворожої техніки, «Білий вовк» також знищив близько 300 об’єктів, таких як фортифікаційні споруди, склади, вогневі позиції», – підкреслив керівник ЦСО «А» СБУ Євгеній Хмара.</p>
<p>Як розповів у фільмі командир підрозділу «Білий вовк» Олег Ємець, тільки на Харківщині «вовки» спалили понад 50 російських танків. Це послабило оборону противника і дозволило ЗСУ з мінімальними втратами і дуже швидко звільнити території.</p>
<p>За словами Олега Ємця, «Білий вовк» спеціалізується саме на роботі з безпілотниками, одним із перших поєднавши їхню розвідувальну та ударну функції. Відтоді підрозділ зосередився на навчанні та розвитку таких військових професій, як пілоти, штурмани, стрілки-навідники й інженери-сапери.</p>
<p>«Вони займаються тим, що завдають успішне вогневе ураження за допомогою ударних коптерів, тобто скидають боєприпас», ­– пояснює Василь Малюк.</p>
<p>У фільмі бійці «Білого вовка» розповіли чимало прикладів бойової роботи, зокрема й про те, як один екіпаж вразив за ніч 13 одиниць ворожої техніки. Також поділилися емоціями про втрату побратима Олександра Енгеля (позивний «Боцман») на Харківщині і про особисту мотивацію боротися до Перемоги.</p>
<p>Фільм «СБУ: спецпризначенці перемоги» створено компанією «Український продюсерський хаб» (UpHub) за сприяння Міністерства культури України. Режисер стрічки – Артур Лерман.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/nPazKhrrB38?feature=oembed" title="СБУ: спецпризначенці перемоги. Документальний фільм про спецпідрозділ «Білий Вовк»" width="640"></iframe></p>
<p>Раніше <a href="https://armyinform.com.ua/2024/03/15/ukrayinski-kiberfahivczi-zablokuvaly-postavky-komplektuyuchyh-dlya-tysyach-shahediv-i-krylatyh-raket/">АрміяInform повідомляла,</a> що кіберфахівці СБУ заблокували поставки комплектуючих для тисяч «шахедів» і крилатих ракет.</p>
<div class="single-header">
<p> </p>
</div>
</div><p>Source: <a href="https://armyinform.com.ua/2024/03/18/pro-speczpryznachencziv-yaki-spalyly-bilshe-800-odynycz-vorozhoyi-tehniky-znyaly-kino/">https://armyinform.com.ua/2024/03/18/pro-speczpryznachencziv-yaki-spalyly-bilshe-800-odynycz-vorozhoyi-tehniky-znyaly-kino/</a></p></body></html>