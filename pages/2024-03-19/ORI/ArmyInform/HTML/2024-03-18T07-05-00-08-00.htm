<html><body><h1>Генштаб: протягом доби відбулося 72 бойових зіткнення</h1><hr/>Published Time: 2024-03-18T07:05:00+08:00<br>Author: Army Inform<br>Description: Про це вранці 18 березня повідомив Генеральний штаб Збройних Сил України.    Загалом...<br>Images: <a href="https://armyinform.com.ua/wp-content/uploads/2024/03/genshtab_zvedennya.jpg">000000.jpg</a><br>Categories: Новини<br>Tags: ГШ ЗСУ, Новопавлівський напрямок, ранкове зведення, Хроніка війни<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" src="../Images/2024-03-18T07-05-00-08-00/000000.jpg" srcset="../Images/2024-03-18T07-05-00-08-00/000000.jpg" width="1080"> </img></figure><!-- .post-thumbnail -->
<p><strong> Рівно половина з них відбулася на Новопавлівському (колишній Мар'їнський) напрямку.  </strong></p>
<p>Про це вранці <a href="https://www.facebook.com/GeneralStaff.ua/posts/pfbid0mb6J2fTRp2ZB5u2nRXxuue84JLUoUpiFtSP66CX99xbXzoHTvCBVvd5eRHtqboCMl" rel="nofollow" target="_blank">18 березня повідомив</a> Генеральний штаб Збройних Сил України.</p>
<p>Загалом ворог завдав 14 ракетних та 75 авіаційних ударів, здійснив 95 обстрілів з реактивних систем залпового вогню по позиціях наших військ та населених пунктах. Внаслідок російських терористичних атак, на жаль, є загиблі та поранені серед цивільного населення.</p>
<p>Минулої доби російські окупанти атакували Україну, застосувавши 22 БпЛА типу «шахед», 17 з яких було знищено.</p>
<p>Протягом минулої доби авіаційних ударів зазнали населені пункти Лукашівка Чернігівської області; Велика Писарівка, Попівка, Олександрівка, Лугівка Сумської області та обласний центр; Вовчанськ, Гоптівка, Басове Харківської області; Нетайлове, Новоселівка Перша, Шахтарське, Макарівка, Старомайорське Донецької області, Роботине Запорізької області.</p>
<p>Під артилерійським вогнем були близько 140 населених пунктів Чернігівської, Сумської, Харківської, Луганської, Донецької, Запорізької, Дніпропетровської, Херсонської та Миколаївської областей.</p>
<p>На Волинському та Поліському напрямках оперативна ситуація залишається без суттєвих змін.</p>
<p>На Сіверському та Слобожанському напрямках противник зберігає військову присутність у прикордонних районах, проводить диверсійну діяльність з метою недопущення перекидання наших військ на загрозливі напрямки, нарощує щільність мінно-вибухових загороджень вздовж державного кордону в бєлгородській області.</p>
<p>На Куп’янському напрямку ворог здійснив 2 безрезультатних штурми позицій Сил оборони в районі населеного пункту Синьківка Харківської області.</p>
<p>На Лиманському напрямку наші воїни відбили 3 атаки противника в районі населеного пункту Роздолівка Донецької області, де ворог намагався прорвати оборону наших військ.</p>
<p>На Бахмутському напрямку наші захисники відбили 8 атак противника в районах населених пунктів Іванівське та Кліщіївка Донецької області.</p>
<p>На Авдіївському напрямку, наші захисники відбили 13 атак ворога в районах населених пунктів Бердичі, Тоненьке, Первомайське, Орлівка, Олександропіль та Невельське Донецької області.</p>
<p>На Новопавлівському напрямку Сили оборони продовжують стримувати ворога в районах Красногорівки, Георгіївки, Новомихайлівки та Побєди Донецької області, де ворог, за підтримки авіації, 36 разів намагався прорвати оборону наших військ.</p>
<p>На Оріхівському напрямку ворог 7 разів атакував позиції наших захисників в районах Роботиного та північно-західніше Вербового Запорізької області.</p>
<p>На Херсонському напрямку ворог не відмовляється від наміру вибити наші підрозділи із плацдармів на лівобережжі Дніпра. Так, протягом минулої доби, здійснено 3 штурми позицій наших військ.</p>
<p>Водночас наші воїни продовжують активними діями завдавати окупаційним військам втрат в живій силі та техніці, виснажують ворога вздовж всієї лінії фронту.</p>
<p>Авіація Сил оборони завдала ударів по 6 районах зосередження особового складу, озброєння та військової техніки противника.</p>
<p>Підрозділами ракетних військ завдано ураження по 3 районах зосередження особового складу противника.</p>
<p>Раніше АрміяInform, з посиланням на Генштаб, <a href="https://armyinform.com.ua/2024/03/16/syly-oborony-zneshkodyly-dvi-rosijski-drg-na-sumshhyni/">повідомляла</a>, що Сили оборони знешкодили дві російські ДРГ на Сумщині.</p>
<p> </p>
</div><p>Source: <a href="https://armyinform.com.ua/2024/03/18/genshtab-protyagom-doby-vidbulosya-72-bojovyh-zitknennya/">https://armyinform.com.ua/2024/03/18/genshtab-protyagom-doby-vidbulosya-72-bojovyh-zitknennya/</a></p></body></html>