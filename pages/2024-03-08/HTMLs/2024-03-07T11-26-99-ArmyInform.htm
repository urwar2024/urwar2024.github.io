<html><body>
<h1>У Силах оборони розповіли про специфіку використання росіянами квадроциклів</h1>
<hr/>
Author: Army Inform
<br>
Categories: Новини
<br>
Description: Відповідні коментарі Дмитро Лиховій надав у прямому етері телемарафону «Єдині новини» 7...
<br>
Published Time: 2024-03-07T11-26-99
<br>
Tags: stoprussia, агресія рф, війна, вторгнення рф, Дмитро Лиховій, ОСУВ «Таврія»
<br>
Images: 
<br>
<div class="single-content">
<p><strong> Речник оперативно-стратегічного угруповання військ «Таврія» капітан Дмитро Лиховій розповів, як противник наростив використання квадроциклів для перекидання піхоти та як Сили оборони України їх знищують. </strong></p>
<p>Відповідні коментарі Дмитро Лиховій <a href="https://www.youtube.com/watch?v=T88RnpKNN_s" rel="nofollow" target="_blank">надав</a> у прямому етері телемарафону «Єдині новини» 7 березня 2024 року.</p>
<p>«Традиційно на Запорізькому напрямку ворог намагається наступати швидкісними засобами високої прохідності типу квадроцикли. От за вчора знищено ще 2 квадроцикли», — розповів речник ОСУВ «Таврія».</p>
<p>«Це така невелика машинка, їх багато хто міг бачити або навіть використовувати на курортах, в Єгипті. Вони широко застосовуються для туристів у Карпатах. Але росіяни їх використовують саме для перекидання піхоти по полях. Це відбувається на великій швидкості. В чому їх перевага — в тому, що вони можуть долати мінні загородження і не підриватися на них», — додав він.</p>
<p>При цьому, як зазначив Дмитро Лиховій, українські бійці їх успішно знищують.</p>
<p>«Вони залишаються вразливими для наших протитанкістів, для FPV-дронів. Їх широко застосовують, ці квадроцикли і баггі, машини з відкритими колесами. Але їх також масово знищують: лік іде на десятки», — розповів речник ОСУВ «Таврія».</p>
<p>Також він повідомив про те, що Сили оборони України на напрямках, за які відповідає ОСУВ «Таврія», вразили за останню добу чимало цікавої техніки противника.</p>
<p>«Я завжди намагаюся якось виділяти щось цікаве із знищеної номенклатури озброєння і військової техніки, то от можу зазначити, що за минулу добу було знищено ще один комплекс відеоспостереження «Муром-М», а позавчора у нас таких комплексів було знищено два. Ще уражено 203 мм самохідну гармату артилерії резерву верховного головнокомандувача… це така стара радянська дуже величезна махіна «Піон», причому у кількості двох одиниць. Крім цього, було пошкоджено одну «Акацію» противника», — розповів Дмитро Лиховій.</p>
<p>Як <a href="https://armyinform.com.ua/2024/03/07/1160-za-dobu-vorog-ponis-velyki-vtraty-v-zhyvij-syli-i-tehniczi/">повідомляла</a> АрміяInform, за даними Генштабу ЗСУ, за останню добу, з 6 на 7 березня 2024 року, ворог втратив 1160 осіб у живій силі.</p>
</div>

<p>Source: <a href="https://armyinform.com.ua/2024/03/07/u-sylah-oborony-rozpovily-pro-speczyfiku-vykorystannya-rosiyanamy-kvadroczykliv/">https://armyinform.com.ua/2024/03/07/u-sylah-oborony-rozpovily-pro-speczyfiku-vykorystannya-rosiyanamy-kvadroczykliv/</a></p>
</body></html>