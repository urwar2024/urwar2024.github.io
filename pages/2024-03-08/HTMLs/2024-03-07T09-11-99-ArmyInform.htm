<html><body>
<h1>Поповнення в сузір’ї сателітів Пентагону: Boeing розробить військовий супутник зв’язку для Космічних сил США</h1>
<hr/>
Author: Army Inform
<br>
Categories: Новини, Озброєння та техніка
<br>
Description: Як інформує оборонний портал Space24, Пентагон від імені Космічних сил США уклав контракт...
<br>
Published Time: 2024-03-07T09-11-99
<br>
Tags: ОВТ, супутник, США
<br>
Images: <a href="https://armyinform.com.ua/wp-content/uploads/2024/03/1-5.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-5.jpeg">000001.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="619" sizes="(max-width: 1100px) 100vw, 1100px" src="../ORI/ArmyInform/Images/2024-03-07T09-11-99/000000.jpeg" srcset="../ORI/ArmyInform/Images/2024-03-07T09-11-99/000000.jpeg" width="1100"/> <figcaption class="wp-caption-text">
		Супутник угруповання Wideband Global SATCOM (WGS). Художнє зображення Boeing</figcaption>
</figure><!-- .post-thumbnail -->
<p><strong> Міністерство оборони США уклало з компанією Boeing багатомільйонний контракт для створення нового військового супутника. Космічний апарат буде розміщений на навколоземній орбіті та призначений для зв'язку. </strong></p>
<p>Як <a href="https://space24.pl/bezpieczenstwo/technologie-wojskowe/nowy-satelita-boeinga-wesprze-wojsko-usa?_gl=1%2a1tjywm7%2a_ga%2aODA1OTYxNjU1LjE3MDQyNjMwNzc.%2a_ga_V9HJHCHWER%2aMTcwOTYyNjgyMy41NS4wLjE3MDk2MjY4NjAuMjMuMC4w%2a_ga_74VRD6CCXR%2aMTcwOTYyNjgyMy41Ni4wLjE3MDk2MjY4NjAuMC4wLjA." rel="nofollow" target="_blank">інформує</a> оборонний портал Space24, Пентагон від імені Космічних сил США уклав контракт на будівництво нового супутника зв’язку для військових, який буде розгорнутий на геостаціонарній орбіті (GEO).</p>
<p>Для цього було обрано компанію Boeing, яка отримала на ці цілі $439,6 млн. Відповідно до контракту, Boeing побудує ще один супутник угруповання Wideband Global SATCOM (WGS), повідомляє АрміяInform.</p>
<p>Як вказує безпосереднє позначення нового апарату (WGS-12), це буде 12-й супутник геостаціонарної мережі, завданням якого є надання послуг зв’язку ЗС США, а також військам союзників.</p>
<p>Експерти нагадали, що Boeing є генеральним підрядником угруповання WGS з 2001 року, а перший апарат було запущено в космос у 2007 році.</p>
<figure aria-describedby="caption-attachment-548281" class="wp-caption alignnone" id="attachment_548281" style="width: 1219px"><img alt="" class="size-full wp-image-548281" height="732" loading="lazy" src="../ORI/ArmyInform/Images/2024-03-07T09-11-99/000001.jpeg" srcset="../ORI/ArmyInform/Images/2024-03-07T09-11-99/000001.jpeg" width="1219"/><figcaption class="wp-caption-text" id="caption-attachment-548281">Цех складання супутників Wideband Global Satcom (WGS). Фото: Boeing</figcaption></figure>
<p>Наразі компанія зосереджена на будівництві апарату WGS-11 у межах контракту, укладеного п’ять років тому. Супутник оснащений корисним навантаженням PTS-P (Protected Tactical Prototype) — системою, яка відповідає за захист апарату від ворожих спроб вивести його з ладу.</p>
<p>Компанія Boeing заявила, що планує доставити супутник замовнику 2024 року. Його планують вивести на орбіту за допомогою системи запуску Vulcan Centaur компанії United Launch Alliance (ULA).</p>
<p>Угруповання супутників Wideband Global Satcom (WGS) включає телекомунікаційні супутники на геостаціонарній орбіті та використовується для зв’язку в запрограмованому частотному спектрі. Через військове призначення їх точні орбітальні позиції не розголошуються.</p>
<p>Супутник WGS виконаний на базі платформи Boeing 702 потужністю 13 кВт, має діаграму спрямованості антени, що реконфігурується із Землі. Супутник оснащений транспондерами X- та Ka-діапазонів і бортовим маршрутизатором, що дозволяє супутникові забезпечувати зв’язок двох будь-яких довільних користувачів у межах зони обслуговування.</p>
<p>Версія WGS-11+ вдвічі продуктивніша за своїх попередників. При цьому один апарат WGS наділений такою пропускною здатністю, що і ціле сузір’я DSCS. Система підтримує комунікацію та передачу даних для тактичного та оперативного управління військовими операціями, а також для розвідувальних та бойових місій.</p>
<p>Boeing будує військові супутники в Ель-Сегундо, Каліфорнія. Згідно з оголошенням про контракт, WGS-12 має бути доставлений у січні 2029 року.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="480" loading="lazy" src="https://www.youtube.com/embed/vcMIMRV23Qg?list=PLisXk-Y3grXrjdgLjvGzYt3JV2eZ0K9CJ" title="Wideband Global SATCOM overview" width="640"></iframe></p>
<p>Принцип роботи угруповання супутників WGS. Відео: Ronsmythei</p>
</div>

<p>Source: <a href="https://armyinform.com.ua/2024/03/07/popovnennya-u-suziryi-satelitiv-pentagonu-boeing-rozrobyt-vijskovyj-suputnyk-zvyazku-dlya-kosmichnyh-syl-ssha/">https://armyinform.com.ua/2024/03/07/popovnennya-u-suziryi-satelitiv-pentagonu-boeing-rozrobyt-vijskovyj-suputnyk-zvyazku-dlya-kosmichnyh-syl-ssha/</a></p>
</body></html>