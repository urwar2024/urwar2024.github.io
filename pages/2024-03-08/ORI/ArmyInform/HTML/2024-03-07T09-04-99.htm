<html><body><h1>У ВМС ЗСУ спрогнозували нову ціль для знищення в російському флоті</h1><hr/>Published Time: 2024-03-07T09-04-99<br>Author: Army Inform<br>Description: Речник Військово-Морських Сил Збройних Сил України капітан 3 рангу Дмитро Плетенчук...<br>Images: <a href="https://armyinform.com.ua/wp-content/uploads/2024/03/foto-5.-pletenchuk-1.webp">000000.webp</a><br>Categories: Новини<br>Tags: ВМС ЗСУ, Дмитро Плетенчук, Чорне море<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="934" src="../Images/2024-03-07T09-04-99/000000.png" srcset="../Images/2024-03-07T09-04-99/000000.png" width="1400"> </img></figure><!-- .post-thumbnail -->
<p><strong> У Військово-Морських Силах ЗСУ спрогнозували чергового кандидата у список «донного флоту» російської федерації. </strong></p>
<p>Речник Військово-Морських Сил Збройних Сил України капітан 3 рангу Дмитро Плетенчук <a href="https://www.youtube.com/watch?v=T88RnpKNN_s" rel="nofollow" target="_blank">прогнозує</a>, що дуже скоро в Чорному морі з’явиться черговий кандидат у список «донного флоту» російської федерації.</p>
<p>Свої коментарі Дмитро Плетенчук надав під час прямого ефіру телемарафону «Єдині новини» вранці 7 березня 2024 року.</p>
<p>За його словами, у Чорному морі вже третій день затишшя.</p>
<p>«Ситуація стабільна. Як ви бачите, ворог вже третю добу не виходить в наше Чорне море. Зі зрозумілих причин», — зазначив Дмитро Плетенчук.</p>
<p>«Завжди після інцидентів, як стався з черговим патрульним кораблем чорноморського флоту, вони аналізують ситуацію, розбираються в ній. Зараз, скоріш за все, хтось відповідає на дуже незручні питання зі складу командування чорноморського флоту. Тому зараз відносне затишшя в акваторії Чорного моря», — додав він.</p>
<p>Речник ВМС ЗСУ заявив, що зазвичай у ворога такий аналіз триває кілька днів.</p>
<p>«Зазвичай це кілька діб. Коли вони проаналізують ситуацію, зрозуміють вчергове, що вибору особливого у них нема, що все одно виконувати завдання вони вимушені. Тому що, крім територіальних вод, які вони окупували, у них є свій берег в Чорному морі, свої територіальні води. І ці завдання так само вимушені виконувати, як і в Азовському морі. І тому, я думаю, через невеликий проміжок часу ми побачимо чергового кандидата поповнити список донного флоту російської федерації десь біля берегів Криму, може, в Керченській протоці», — зазначив Дмитро Плетенчук.</p>
<p>Як <a href="https://armyinform.com.ua/2024/03/05/u-chornomu-mori-ukrayinski-morski-drony-znyshhyly-rosijskyj-korabel/">повідомляла</a> АрміяInform, у ніч з 4 на 5 березня 2024 року спецпідрозділ ГУР МО України Group 13 атакував патрульний корабель чорноморського флоту рф. У результаті удару було знищено російський патрульний корабель «сєргєй котов».</p>
</div><p>Source: <a href="https://armyinform.com.ua/2024/03/07/u-vms-zsu-sprognozuvaly-novu-czil-dlya-znyshhennya-u-rosijskomu-floti/">https://armyinform.com.ua/2024/03/07/u-vms-zsu-sprognozuvaly-novu-czil-dlya-znyshhennya-u-rosijskomu-floti/</a></p></body></html>