<html><body><h1>Соратниці пропагандистки монтян та прихильнику путіна загрожує 8 років тюрми</h1><hr/>Published Time: 2024-03-07T15-38-98<br>Author: Army Inform<br>Description: Про це інформує Служба безпеки України.    Як встановило слідство, зловмисники...<br>Images: <a href="https://armyinform.com.ua/wp-content/uploads/2024/03/e4c93385d3db7d85a3f1465a45ce953a.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/1e9010eed32251f4dfd72cbd69d14273.jpeg">000001.jpeg</a><br>Categories: Новини<br>Tags: stoprussia, агресія рф, війна, вторгнення рф<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../Images/2024-03-07T15-38-98/000000.jpeg" srcset="../Images/2024-03-07T15-38-98/000000.jpeg" width="2000"> </img></figure><!-- .post-thumbnail -->
<p><strong> Служба безпеки нейтралізувала ще одну мережу прокремлівських агітаторів, які діяли в різних регіонах України. </strong></p>
<p>Про це <a href="https://ssu.gov.ua/novyny/sbu-zatrymala-4-ahitatoriv-yaki-vykhvalialy-rashyzm-sered-fihurantiv-soratnytsia-kolaborantky-montian" rel="nofollow" target="_blank">інформує</a> Служба безпеки України.</p>
<p>Як встановило слідство, зловмисники виправдовували збройну агресію рф, закликали до захоплення всієї території нашої держави і дискредитували Сили оборони.</p>
<p>На Миколаївщині затримано 52-річну жительку Первомайська, яка дистанційно працювала на колаборантку тетяну монтян.</p>
<p>У відомстві встановили, що для її телеграм-каналу із загальною аудиторією понад пів мільйона підписників фігурантка готувала псевдонаукові дописи про війну в Україні. Поплічниця монтян у своїх публікаціях намагалась максимально «відбілити» широкомасштабне вторгнення рф, називаючи його «вимушеною реакцією кремля».</p>
<p>У Харкові затримано посадовицю метрополітену, яка поширювала серед своїх колег кремлівські наративи щодо збройної агресії проти України.</p>
<p>Задокументовано, як ворожа агітаторка запевняла оточуючих у тому, що починаючи з 2014 року і по сьогодні в нашій державі триває «громадянський конфлікт».</p>
<img alt="" class="alignnone size-full wp-image-548863" height="1333" loading="lazy" sizes="(max-width: 2000px) 100vw, 2000px" src="../Images/2024-03-07T15-38-98/000001.jpeg" srcset="../Images/2024-03-07T15-38-98/000001.jpeg" width="2000">
<p>У Києві затримано охоронця столичного автопаркінгу, який позиціонував себе як прихильник путіна.</p>
<p>За даними слідства, киянин поширював на власній сторінці в «однокласниках» заклики на підтримку очільника кремля та продовження війни проти України.</p>
<p>Також у столиці викрито місцеву б’юті-блогерку, яка на своїх каналах у соцмережі TikTok поширювала фейки про війну в Україні.</p>
<p>Зокрема, вона заперечувала широкомасштабне вторгнення росії та присутність окупаційних угруповань рф на території нашої держави.</p>
<p><strong>За всіма викритими фактами тривають розслідування в межах кримінальних проваджень, розпочатих за двома статтями Кримінального кодексу України:</strong></p>
<ul>
<li>ч. 1 ст. 110 (посягання на територіальну цілісність і недоторканність України);</li>
<li>чч. 2, 3 ст 436-2 (виправдовування, визнання правомірною, заперечення збройної агресії рф проти України, глорифікація її учасників).</li>
</ul>
<p>Як наголосили в СБУ, зловмисникам загрожує до 8 років тюрми з конфіскацією майна.</p>
<p>Комплексні заходи проводили співробітники СБУ в м. Києва та Київській, Харківській, Миколаївській областях за процесуального керівництва обласних прокуратур.</p>
<p>Як повідомляла АрміяInform, у Харкові <a href="https://armyinform.com.ua/2024/03/07/u-harkovi-zatrymaly-dvoh-kolyshnih-posadovcziv-yaki-dopomagaly-okupantam-obstrilyuvaty-gazovi-merezhi/">затримали двох колишніх посадовців</a>, які допомагали окупантам обстрілювати газові мережі.</p>
</img></div><p>Source: <a href="https://armyinform.com.ua/2024/03/07/soratnyczi-propagandystky-montyan-ta-pryhylnyku-putina-zagrozhuye-8-rokiv-tyurmy/">https://armyinform.com.ua/2024/03/07/soratnyczi-propagandystky-montyan-ta-pryhylnyku-putina-zagrozhuye-8-rokiv-tyurmy/</a></p></body></html>