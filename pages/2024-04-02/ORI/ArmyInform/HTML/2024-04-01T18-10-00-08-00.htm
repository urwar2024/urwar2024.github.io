<html><body><h1>Епічне знищення колони окупантів викликало істерику серед російських пропагандистів</h1><hr/>Published Time: 2024-04-01T18:10:00+08:00<br>Author: Army Inform<br>Description: Успіх наших хлопців не залишив байдужими російських пропагандистів: воєнні...<br>Images: <a href="https://armyinform.com.ua/wp-content/uploads/2024/04/golovne-foto.png">000000.png</a>&nbsp;<a href="https://armyinform.com.ua/wp-content/uploads/2024/04/foto-nomer-2.jpg">000001.jpg</a><br>Categories: Новини<br>Tags: ДШВ, Хроніка війни, Хроніка оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" sizes="(max-width: 1769px) 100vw, 1769px" src="../Images/2024-04-01T18-10-00-08-00/000000.png" srcset="../Images/2024-04-01T18-10-00-08-00/000000.png" width="1769"> </img></figure><!-- .post-thumbnail -->
<p><strong> В останні дні березня на Донеччині росіяни зазнали епічної поразки, спробувавши атакувати позиції Сил оборони — знищення великої колони ворожої техніки підтверджує 25 окрема повітрянодесантна Січеславська бригада. </strong></p>
<p>Успіх наших хлопців не залишив байдужими російських пропагандистів: воєнні телеграм-канали окупантів визнають масштабні втрати та вимагають покарати винних, звинувачуючи в неадекватності командування.</p>
<p>В понеділок, 1 квітня, <a href="https://www.facebook.com/dshv25opdbr/videos/%D0%B4%D0%BB%D1%8F-%D0%BD%D0%B0%D1%81-%D0%BD%D0%B5%D0%BC%D0%B0%D1%94-%D0%BD%D0%B5%D0%BC%D0%BE%D0%B6%D0%BB%D0%B8%D0%B2%D0%BE%D0%B3%D0%BE%D1%81%D1%96%D1%87%D0%B5%D1%81%D0%BB%D0%B0%D0%B2%D1%81%D1%8C%D0%BA%D1%96-%D0%B4%D0%B5%D1%81%D0%B0%D0%BD%D1%82%D0%BD%D0%B8%D0%BA%D0%B8-%D0%B7%D0%BD%D0%B8%D1%89%D0%B8%D0%BB%D0%B8-%D0%BA%D0%BE%D0%BB%D0%BE%D0%BD%D1%83-%D0%B2%D0%BE%D1%80%D0%BE%D0%B6%D0%BE%D1%97-%D1%82%D0%B5%D1%85%D0%BD%D1%96%D0%BA%D0%B8%D1%87/1398289090853951/?locale=ru_RU" rel="nofollow" target="_blank">25-а ОПДБр </a>та<a href="https://t.me/ua_dshv/2301" rel="nofollow" target="_blank"> Командування ДШВ</a> поширили відео, на якому зафіксовано знищення колони ворожої техніки, в якій можна нарахувати близько десяти одиниць техніки.</p>
<p>«Для нас немає неможливого! Січеславські десантники знищили колону ворожої техніки! Чотири танка окупантів та дві БМП перетворилися на металобрухт від філігранної роботи десантників. Скільки б вас не було, де б ви не ховалися – ми все одно знайдемо і знищимо», – описали події на Сході в 25-ій бригаді.</p>
<p>Інформація про масштабне знищення російської техніки швидко розлетілась соцмережами, деякі журналісти пишуть про дещо більше число спалених ворожих танків і БМП.</p>
<p>Таким чином окупанти здійснили спробу чи не наймасштабнішої механізованої атаки за останні півроку. Відео цієї невдачі росіян нагадує іншу епічну битву біля Вугледару, коли кадри спаленої техніки окупантів облетіли весь світ.</p>
<p>Західні ЗМІ вже встигли <a href="https://www.forbes.com/sites/davidaxe/2024/03/31/the-russian-army-just-launched-the-biggest-tank-assault-of-the-war/?sh=167cf036e67a" rel="nofollow" target="_blank">назвати </a>цю битву потенційно найбільшою «танковою різаниною» за час широкомасштабного вторгнення рф в Україну. Forbes відзначає професійну роботу українських військових за те, що розбили таку дороговартісну атаку росіян.</p>
<img alt="" class="alignnone size-full wp-image-561379" height="623" loading="lazy" src="../Images/2024-04-01T18-10-00-08-00/000001.jpg" srcset="../Images/2024-04-01T18-10-00-08-00/000001.jpg" width="1280">
<p>Карколомне фіаско викликало неабиякий «вий на болотах». Так, у одному з так званих «z-каналів» на кількасот тисяч підписників публікують нетипову для пропагандистів різку критику  військового командування рф на цьому напрямку і скаржаться на значні втрати в живій силі й техніці.</p>
<p>Крім того, прихильники вторгнення в Україну пишуть, що «не можна мінні поля розміновувати підрозділами» і вимагають, щоби російських військових командирів понизили у званні.</p>
<p>Зважаючи на масштаби істерики «z-каналів», кількість спалених одиниць техніки може бути значно більшою за ту, що була офіційно озвучена нашими захисниками.</p>
<p>АрміїInform вдалося дізнатися, що наразі втрати ворога у цьому бою уточнюються.</p>
</img></div><p>Source: <a href="https://armyinform.com.ua/2024/04/01/epichne-znyshhennya-kolony-okupantiv-vyklykalo-isteryku-sered-rosijskyh-propagandystiv/">https://armyinform.com.ua/2024/04/01/epichne-znyshhennya-kolony-okupantiv-vyklykalo-isteryku-sered-rosijskyh-propagandystiv/</a></p></body></html>