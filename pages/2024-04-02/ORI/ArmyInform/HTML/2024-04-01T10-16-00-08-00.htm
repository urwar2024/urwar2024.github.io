<html><body><h1>У Харкові затримали зрадницю, яка працювала в дитсадку і коригувала ракетні удари</h1><hr/>Published Time: 2024-04-01T10:16:00+08:00<br>Author: Army Inform<br>Description: Про це інформує Служба безпеки України.  Зазначається, що зловмисницею виявилась...<br>Images: <a href="https://armyinform.com.ua/wp-content/uploads/2024/04/545.jpg">000000.jpg</a><br>Categories: Новини<br>Tags: stoprussia, агресія рф, війна, вторгнення рф, СБУ, Служба безпеки України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="533" src="../Images/2024-04-01T10-16-00-08-00/000000.jpg" srcset="../Images/2024-04-01T10-16-00-08-00/000000.jpg" width="800"> </img></figure><!-- .post-thumbnail -->
<p><strong> Кіберфахівці Служби безпеки затримали ще одну агентку російської розвідки, яка коригувала ракетно-дронові удари по Харкову. </strong></p>
<p style="font-weight: 400;">Про це <a href="https://t.me/SBUkr/11595" rel="nofollow" target="_blank">інформує</a> Служба безпеки України.</p>
<p style="font-weight: 400;">Зазначається, що зловмисницею виявилась працівниця місцевого дитячого садка, яка у вільний від роботи час допомагала рашистам поцілити в пункти базування Сил оборони в обласному центрі.</p>
<p style="font-weight: 400;">Як повідомляє СБУ, для наведення ворожого вогню фігурантка отримувала від окупантів геолокації потенційних цілей, а потім проводила там дорозвідку. Перебуваючи поблизу об’єкта, вона приховано спостерігала за ним, щоб встановити там орієнтовну кількість особового складу та військової техніки.</p>
<p style="font-weight: 400;">«Потім отримані відомості агентка месенджером передавала своєму російському куратору у вигляді текстових повідомлень із позначенням координат на Google-картах. На підставі агентурного „звіту“ окупанти готували повітряні атаки на місто із застосуванням ракетного озброєння та дронів-камікадзе типу Shahed», — йдеться в повідомленні.</p>
<p style="font-weight: 400;">Завдяки оперативному реагуванню СБУ ворожу поплічницю було викрито ще на початковому етапі її розвідувальної активності, а потім усе поетапно задокументовано.</p>
<p style="font-weight: 400;">Також у цей час було проведено комплексні заходи для убезпечення пунктів базування оборонців Харкова. У подальшому співробітники СБУ затримали зловмисницю у власному помешканні.</p>
<p style="font-weight: 400;">За даними слідства, жінка була дистанційно завербована російською розвідкою восени 2023 року. У поле зору окупантів вона потрапила через свого знайомого з міста Куп’янськ, який під час захоплення райцентру втік до рф та приєднався до ворожих військ.Під час обшуків в оселі затриманої вилучено мобільний телефон, який вона використовувала для комунікації з агресором.</p>
<p style="font-weight: 400;">На підставі зібраних доказів слідчі Служби безпеки повідомили їй про підозру за ч. 2 ст. 111 Кримінального кодексу України (державна зрада, вчинена в умовах воєнного стану).</p>
<p style="font-weight: 400;">Наразі зловмисниця перебуває під вартою. Їй загрожує довічне ув’язнення з конфіскацією майна.</p>
</div><p>Source: <a href="https://armyinform.com.ua/2024/04/01/u-harkovi-zatrymaly-zradnyczyu-yaka-praczyuvala-u-dytsadku-i-koryguvala-raketni-udary/">https://armyinform.com.ua/2024/04/01/u-harkovi-zatrymaly-zradnyczyu-yaka-praczyuvala-u-dytsadku-i-koryguvala-raketni-udary/</a></p></body></html>