<html><body><h1>Затримано працівника Київського ТЦК та СП, який за $300 обіцяв відстрочку від призову</h1><hr/>Published Time: 2024-04-01T13:13:00+08:00<br>Author: Army Inform<br>Description: Про це повідомляє оперативне командування «Північ».    За неправомірну вигоду в розмірі...<br>Images: <a href="https://armyinform.com.ua/wp-content/uploads/2024/04/630_360_1517991476-6516.jpg">000000.jpg</a><br>Categories: Новини<br>Tags: антикорупційна політика<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="360" src="../Images/2024-04-01T13-13-00-08-00/000000.jpg" srcset="../Images/2024-04-01T13-13-00-08-00/000000.jpg" width="630"> </img></figure><!-- .post-thumbnail -->
<p><strong> Правоохоронні органи затримали співробітника одного з відділів Київського ТЦК та СП під час отримання неправомірної вигоди. </strong></p>
<p>Про це<a href="https://t.me/ok_pivnich1/7977" rel="nofollow" target="_blank"> повідомляє</a> оперативне командування «Північ».</p>
<p>За неправомірну вигоду в розмірі $300 підозрюваний обіцяв поставити на військовий облік та надати відстрочку від призову мешканцю Дніпра, який планував переїхати до столиці та влаштуватись на підприємство.</p>
<p>Поліція Києва спільно з працівниками управління стратегічних розслідувань у Києві та за процесуального керівництва спеціалізованої прокуратури у сфері оборони Центрального регіону встановили, що до працівника ТЦК СП звернувся представник одного зі столичних підприємств з проханням поставити їхнього майбутнього працівника на військовий облік.</p>
<p>Сам чоловік мешкав у Дніпрі та мав приїхати до столиці, а щоб офіційно працевлаштуватися, йому треба перебувати на військовому обліку.</p>
<p>Працівник ТЦК запевнив співрозмовника про те, що його робітника відразу мобілізують на військову службу, проте запропонував надати йому 300 доларів США, аби він вплинув на своє керівництво, щоб надати дніпрянину відстрочку.</p>
<p>Під час слідчих дій правоохоронці задокументували злочинну пропозицію службовця та повідомили йому про підозру за ч. 2 ст. 369-2 Кримінального кодексу України. Фігуранту загрожує до п’яти років позбавлення волі.</p>
<p>«Оперативне командування «Північ» всебічно буде сприяти проведенню розслідування, з метою очищення структури територіальних центрів від корупціонерів», — йдеться в заяві.</p>
<p>Як повідомляла АрміяInform, на сьогодні можна скористатися <a href="https://armyinform.com.ua/2024/03/28/v-ukrayini-vidkryly-pyatyj-rekrutyngovyj-czentr-u-mou-oprylyudnyly-pershi-rezultaty/">рекрутинговими центрами Міноборони</a>, яких в Україні відкрито вже п’ять, і обрати напрям служби у ЗСУ.</p>
</div><p>Source: <a href="https://armyinform.com.ua/2024/04/01/zatrymano-praczivnyka-kyyivskogo-tczk-ta-sp-yakyj-za-300-obiczyav-vidstrochku-vid-pryzovu/">https://armyinform.com.ua/2024/04/01/zatrymano-praczivnyka-kyyivskogo-tczk-ta-sp-yakyj-za-300-obiczyav-vidstrochku-vid-pryzovu/</a></p></body></html>