<html><body><h1>Чому треба перенести війну на територію ворога, навіщо шойгу змінив ім’я і хто очолить розвал рф: інтерв’ю</h1><hr/>Published Time: 2024-04-01T06:56:00+08:00<br>Author: Army Inform<br>Description: Чимало з цього знає кандидат політичних наук, історик, релігієзнавець, політолог, офіцер...<br>Images: <a href="https://armyinform.com.ua/wp-content/uploads/2024/03/vip_4356.jpg">000000.jpg</a><br>Categories: Інтерв`ю, Новини<br>Tags: Андрій Ковальов<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../Images/2024-04-01T06-56-00-08-00/000000.jpg" srcset="../Images/2024-04-01T06-56-00-08-00/000000.jpg" width="1500"> <figcaption class="wp-caption-text">
		Андрій Ковальов. Фото: Віталій Павленко / АрміяInform</figcaption>
</img></figure><!-- .post-thumbnail -->
<p><strong> Перемога в російсько-українській війні можлива тільки після дезінтеграції й розвалу російської федерації. Але щоб перемогти ворога — його потрібно знати, вивчати, розуміти його слабкі місця. </strong></p>
<p>Чимало з цього знає кандидат політичних наук, історик, релігієзнавець, політолог, офіцер Збройних Сил України Андрій Ковальов. Своїми думками військовий поділився під час розмови з кореспонденткою АрміяInform.</p>
<p>Він наголошує: «Потрібно уважніше вдивлятися в слова, тому що диявол ховається в деталях». Публікуємо другу частину інтерв’ю з офіцером.</p>
<h2>«Війна повинна бути перенесена на територію противника за будь-яких обставин»</h2>
<p><strong>— Пане Андрію, що для вас означає Перемога в цій війні?</strong></p>
<p>— Для мене перемогою в цій війні буде виключно розпад російської федерації. Війна повинна бути перенесена на територію противника за будь-яких обставин.</p>
<p>І навіть коли розпочнеться розпад росії — існує низка чинників, які все одно будуть загрожувати національній безпеці. Наприклад, може початися громадянська війна чи низка громадянських конфліктів на території рф. Це відбуватиметься в безпосередній близькості до України, тож це може нам загрожувати. Тому вже треба думати про заходи, як себе убезпечити.</p>
<p>Так, під час розвалу росії, коли вона буде тріщати по швах, — тими уламками може завалити й Україну.</p>
<p>Так, нашій державі варто очікувати неймовірного масштабу міграційну кризу в умовах розвалу рф. Чимало з тих людей «згадають», що вони «українці» й захочуть повернутися в Україну. Отже, однозначно мають бути введені заходи, щоб не впускати цих людей на територію нашої країни.</p>
<p>Під час однієї з конференцій в одній з балтійських держав нам представляли план, як буде діяти ця країна в умовах розвалу російської федерації.</p>
<p>Так, в Естонії, Фінляндії, Сполучених Штатах вже прораховують сценарії розвалу рф, у них є таке стратегічне планування, вони знають, як повинні реагувати на це, тому що в них на дуже високому рівні питання національної безпеки.</p>
<p>Але загалом я поки що не бачу візії на розвал рф. росія воює проти нас 10 років, але для більшості українців рф — це terra incognita, вони не знають, що це таке. А москва і росія — це велика різниця. І москва — це далеко не вся росія.</p>
<h2>«Москвини перетворювали поневолені народи на шизофреніків»</h2>
<p>росія спеціалізується на створеннях брендів брехні, один із них — «единая и неделимая». Але вона не єдина, і така, що підлягає поділу. Нам потрібно уважніше вдивлятися в слова, тому що диявол ховається в деталях. У словосполученні «російська федерація» ключове слово — «федерація».</p>
<p>Федерація — це об’єднання держав. У рф нараховується близько 90 об’єктів федерації, з них — десь 40 національних республік. І більшість — ті, які на початку 90-х разом з Україною проголосили акт про державний суверенітет, а деякі з них — навіть акт про державну незалежність. Татарстан і Чечня, наприклад, були незалежними державами. А Республіку Саха в москві називають Якутією.</p>
<p>І це ще одна стратегія москвина, який завойовував території навколо себе: по-перше, щоби перемогти сусіда, свого ворога, його треба переназвати, давши йому образливу кличку. Тобто, не українці — а «хохли», не башкорти — а «башкири».</p>
<p>Таких прикладів десятки. Вони, наприклад, марійців ніколи не називали «марійцями», а називали їх «черемісами».</p>
<p>Потім народ потрібно підкорити, а еліту або знищити (якщо вона не йде на компроміс), або запропонувати компроміс. Наприклад: ми не чіпаємо вашу культуру й релігію, просто демонструйте нам лояльність.</p>
<p>Москвини використовували, на жаль, православ’я як спосіб поневолення народів, і перетворювали поневолені народи у шизофреніків. Це ключова стратегія москвинів: щоб поневолений народ був з двома станами, іпостасями, з двома паралельними его.</p>
<p>Як, наприклад, ерзяни. От вони сказали, що будуть лояльні до москвинів, підуть в неділю в церкву. Але в понеділок вони йдуть ще й в ліс і проводять своє моління Інешкіпазу, наприклад.</p>
<p>Ще один приклад — у центрі Казані російська імперія збудувала Казанський православний собор. Це був не релігійний символ, а пам’ятник-тріумф, символ підкорення москвинами в мусульманській Казані мусульманського Татарстану.</p>
<p>І в татарів була мрія: знищити цей храм, коли здобудуть незалежність. І вони таки знищили цей храм.</p>
<p>А нещодавно мусульмани в Татарстані відбудували в центрі Казані на тому самому місці цей собор як символ того, що вони знову висловлюють лояльність москві.</p>
<h2>«сергій кожугетович шойгу — це вигадка»</h2>
<p>росія — це киплячий котел, розумієте? Досить довго москвини не втручалися в приватне життя мешканців суб’єктів федерації. Вони сповідували свою релігію, розмовляли своєю мовою.</p>
<p>Але якщо хтось хотів вирватись за межі національної «території-резервації», то він повинен був назватись «русским», вигадати собі слов’янське (а насправді — грецьке) ім’я, і тоді вже міг би претендувати на право належати до «всеімперської» еліти. Так, наприклад, з’явилося в рф прізвище Мардвінцев.</p>
<p>Зрікся свого «я» і міністр оборони російської федерації. Бо ж сергій кожугетович шойгу — це вигадка. Просто чувак в якийсь момент вигадав собі ім’я «Сергій». Його звуть шойгу, а прізвище в нього — кожугет, насправді.</p>
<p>А патріарх кирило гундяєв — ерзянин. путін — вепс. Але зараз в російській федерації від колись величного народу вепсів себе усвідомлюють вепсами тільки приблизно п’ять тисяч людей. І бути вепсом в російській федерації, належати до народу, з якого походить путін, в рф вважається «екстремізмом».</p>
<p>І зараз росія, усвідомлюючи потенціал поневолених народів, намагається боротися з цим національною політикою: закриваються національні школи тощо. рф хоче перетворити всіх на «русских».</p>
<h2>«Розвал росії очолять путінські еліти»</h2>
<p>Я досить скептично ставлюся до національно-визвольних рухів в російській федерації. Якби вони були, то вже б діяли: зачистили путінський режим тощо. Тому я вважаю, що розвал росії очолять путінські еліти. Так, ті самі еліти, які зараз при владі в республіках. І як тільки росія почне сипатись — вони стануть на чолі цього розвалу.</p>
<p>Так само, як свого часу розвал СРСР очолили місцеві комуністичні еліти, так і в російській імперії — національні визвольні рухи очолили розвал імперії: Фінляндія, Естонія, Латвія, Литва, Польща, Україна врешті-решт.</p>
<p>Пам’ятаєте, як в СРСР говорили про Литву, Латвію й Естонію? «Ето наша заграніца». Тому що совєти не почувалися там впевнено, вони їздили в ці країни, як на екскурсію, — народи Балтії підкреслено показували, що вони інші й що вони — в окупації.</p>
<p>Українці, на жаль, не встигли зробити такого «щеплення», і по нас проїхалися катком геноцидів, репресій, винищення.</p>
<p>Україна зараз максимально близька до того, щоб в росії запалало і вона почала розвалюватися. Але над цим має працювати не лише Україна.</p>
<p>Нагадаю, що СРСР розвалився тоді, коли це рішення ухвалили для себе американські політичні еліти. Так, ще республіканці на чолі з президентом Рейганом почали ефективно розвалювати СРСР, запустивши цей процес. Але зараз в американських еліт немає розуміння, що росію потрібно розвалити.</p>
<p>Про це треба чесно і відверто говорити: країни-партнери, які нам допомагають, зокрема, країни Європи, у 2022–2023 роках повністю профінансували за рахунок своїх бюджетів війну проти України. Вони накупили товарів та енергоносіїв у росії рівно на таку суму, яку рф витратила за цей час у війні проти України.</p>
<p>Отже, лише тоді, коли існуватиме політичний консенсус щодо розвалу російської імперії, вона почне розвалюватися.</p>
<p>І очолять цей процес путінські еліти на місцях, з числа, наприклад, «єдиноросів». Тоді вони всі почнуть говорити, що «з дитинства за незалежний Татарстан, Башкортостан, незалежну республіку Тува».</p>
<h2>«У тувинців національне гасло — „ріж русню“»</h2>
<p>До речі, у республіці Тува найвищий в усій росії рівень русофобії. Навіть більший, ніж в Україні, можливо. У тувинців національне гасло — «ріж русню». Повірте, якщо десь у Туві заблукає білий російськомовний чоловік — його, найімовірніше, заріжуть.</p>
<p>У Башкортостані недавно палало — і сталося ледь не повстання. Тематика — екологічна: знищували їхні гори, хотіли збудувати завод добрив, видобувати соду. У радянський час одну з гір так знищили, просто зрівнявши із землею. Цього разу башкорти вийшли і захистили свої гори.</p>
<p>Насправді в корінні всіх національно-визвольних рухів частіше за все на першому місці стоять екологічні рухи. Українці теж наприкінці 80-х — на початку 90-х починали рух за визволення України під екологічними гаслами, цим каталізатором була Чорнобильська катастрофа. В Україні тоді з’явилася політична сила, яка називалась «Рух за Перебудову».</p>
<p>Це була організація сприяння політичним змінам, лібералізації в СРСР. А потім він почав називатися «Рух». І фактично цей рух став каталізатором проголошення Незалежності України. У росії будуть до цього повільно дозрівати.</p>
<p>Загрозу розвалу росії путін усвідомлює, тому намагається заляпати суб’єкти федерації, майбутні теоретично незалежні держави, у війну проти України. Саме тому настільки активно відбувається мобілізація в національних республіках. Саме тому він віддає національним республікам оборонні замовлення — так звані оборонні, насправді — воєнні. У Татарстані, наприклад, росіяни збудували новітній завод з виробництва безпілотників, і татарська еліта погодилася на ці умови: виконувати замовлення, заробляти, брати участь у війні проти України.</p>
<p>Треба розуміти, що проти України воює те, що називається «російською федерацією» — це союз близько 90 держав. І це абсолютно різні народи.</p>
<p>На початку широкомасштабного вторгнення ми з друзями проводили аналіз того, хто здебільшого воює в армії рф. Це буряти, дагестанці, башкири. Чому? Тому що путін ці суб’єкти федерації спочатку штучно загнав у бідність та безгрошів’я, а тоді дав їм вибір: вони можуть на ринку торгувати, наприклад, за 5 тисяч рублів на місяць, а можуть піти в зс рф і отримати 40 тисяч рублів на місяць.</p>
<p>Ви знали, що найбільша кількість військових частин на квадратний кілометр розташовується в Бурятії? Це країна — суцільна військова частина. І це було закладено ще в совєтський час, тому що Бурятія була для совків дуже непевною країною, тут боялися повстань, їх довго не могли підкорити. Тому тут розмістили чимало військових частин.</p>
<h2>«Шлях до справедливого миру я бачу виключно через дезінтеграцію рф»</h2>
<p>Ми маємо боротися. І в жодному разі не повинно йтися про якусь капітуляцію. Коли вам хоче хтось «напарити» мир, ви завжди повинні собі ставити питання: а який це мир?</p>
<p>Мир буває різний: через капітуляцію, із відомим римським висловом «Горе переможеним», коли переможець диктує умови миру. І цими умовами можуть бути, наприклад, масові розстріли української інтелігенції; це може бути новітній голодомор, переселення народів, геноцид. Так, це може бути мир, але яка його ціна?</p>
<p>А може бути справедливий мир. І шлях до справедливого миру я бачу виключно через дезінтеграцію рф.</p>
<p>Тільки після розвалу російської федерації в цій частині Європи і в цій частині світу запанує мир. Навіть якщо ми вийдемо на кордони 2013 року і збудуємо там дуже високу стіну; навіть якщо, як в Ізраїлі, створимо «Залізний купол», який буде збивати 98% ракет, які летять з території росії, — їм буде достатньо 3–5 років, щоби переозброїтесь, вивчити уроки війни і повернутися до нас з новою війною.</p>
<p>Колективний москаль не заспокоїться. Навіть якщо в рф зміниться політичний режим, але росія залишиться в тих самих межах, з тими ж шкідливими імперськими звичками, — у нас на кордонах все одно буде 140 мільйонів людей, заражених бацилою шовінізму. І для них Україна — це один великий подразник. Вони вважають, що незалежність України щодо них — це несправедливість, і вони марять новітнім СРСР.</p>
<p>росіяни, як у шахах гросмейстер, прорахували дуже багато кроків наперед, заклавши чимало «запобіжників». І найгірший з них — щоб українці ніколи нічого не знали про росію. Так, в рф є понад 200 народів і народностей, але українці не назвуть навіть п’яти народів, які мешкають у рф. Тому коли ми намагаємося побороти ворога — його, насамперед, потрібно знати.</p>
<p>Неможливо побороти невідомість. Ворога потрібно зробити відомим, зрозумілим, розкласти на частинки. Бо поки що ми намагаємось побороти в цій війні симптом. Але ми не боремось з хворобою. На мою думку, ми переможемо тоді, коли почнемо боротися із хворобою, а не із симптомом.</p>
</div><p>Source: <a href="https://armyinform.com.ua/2024/04/01/chomu-treba-perenesty-vijnu-na-terytoriyu-voroga-navishho-shojgu-zminyv-imya-i-hto-ocholyt-rozval-rf-intervyu/">https://armyinform.com.ua/2024/04/01/chomu-treba-perenesty-vijnu-na-terytoriyu-voroga-navishho-shojgu-zminyv-imya-i-hto-ocholyt-rozval-rf-intervyu/</a></p></body></html>