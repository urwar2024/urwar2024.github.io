<html><body><h1>В Одесі під суд пішли псевдоволонтери, які ошукали громадян на 280 тисяч гривень</h1><hr/>Published Time: 2024-04-01T17:53:00+08:00<br>Author: Army Inform<br>Description: Про це повідомила 1 квітня Кіберполіція.    Зловмисники під виглядом благодійників, які...<br>Images: <a href="https://armyinform.com.ua/wp-content/uploads/2024/04/odesa_shahrayi.jpg">000000.jpg</a><br>Categories: Новини<br>Tags: Кіберполіція, Одещина, шахраї<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="450" src="../Images/2024-04-01T17-53-00-08-00/000000.jpg" srcset="../Images/2024-04-01T17-53-00-08-00/000000.jpg" width="800"> </img></figure><!-- .post-thumbnail -->
<p><strong> В ході досудового розслідування було встановлено, що житель Одеси організував злочинну групу, залучивши до неї двох знайомих. </strong></p>
<p>Про це <a href="https://t.me/CyberpolUA/2235" rel="nofollow" target="_blank">повідомила 1 квітня</a> Кіберполіція.</p>
<p>Зловмисники під виглядом благодійників, які нібито знаходяться за кордоном, телефонували військовим, представникам духовенства, волонтерських організацій, казали, що мають бажання передати безплатно на потреби ЗСУ автомобіль або іншу гуманітарну допомогу.</p>
<p>Однак необхідні кошти для доставляння благодійної допомоги до необхідного пункту призначення. І введені в оману громадяни перераховували гроші на рахунки, вказані псевдоволонтерами.</p>
<p>Аби потерпілі не мали сумніву щодо благодійних намірів аферистів, під час телефонних розмов ті створювали відчуття, ніби автівка чи інший вантаж вже в дорозі — шум завантаженої проїзної частини, сигнали транспортних засобів тощо.</p>
<p>У такий спосіб «благодійникам» вдалось ошукати 14 довірливих громадян і заволодіти їхніми грошима у розмірі більше 280 тисяч гривень.</p>
<p>Кошти вони знімали з банківських рахунків, ділили між собою і витрачали на власні потреби, а з потерпілими переставали виходити на зв’язок.</p>
<p>Зібравши достатньо доказів, поліціянти висунули трьом фігурантам обвинувачення за ч.ч. 2, 4, 5 ст. 190, ч.ч. 2 та 3 ст. 209 Кримінального кодексу України.</p>
<p>Обвинувальний акт правоохоронці направили до суду.</p>
<p>Як <a href="https://armyinform.com.ua/2024/04/01/na-dniprovshhyni-pishly-pid-sud-shahrayi-yaki-oshukuvaly-gromadyan-pid-vyglyadom-zboriv-na-zsu/">повідомляла АрміяInform</a>, на Дніпровщині пішли під суд шахраї, які ошукували громадян під виглядом зборів на ЗСУ.</p>
</div><p>Source: <a href="https://armyinform.com.ua/2024/04/01/v-odesi-pid-sud-pishly-psevdovolontery-yaki-oshukaly-gromadyan-na-280-tysyach-gryven/">https://armyinform.com.ua/2024/04/01/v-odesi-pid-sud-pishly-psevdovolontery-yaki-oshukaly-gromadyan-na-280-tysyach-gryven/</a></p></body></html>