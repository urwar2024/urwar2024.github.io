<html><body><h1>Танковий прорив Європи: Франція та Німеччина зосередилися на створенні смарт-панцерника MGCS</h1><hr/>Published Time: 2024-04-01T09:11:00+08:00<br>Author: Army Inform<br>Description: Як заявили репортери агенції Reuters, німецький та французький уряди досягли прориву у...<br>Images: <a href="https://armyinform.com.ua/wp-content/uploads/2024/04/1.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/04/2.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/04/3.jpeg">000002.jpeg</a><br>Categories: Новини, Озброєння та техніка<br>Tags: Німеччина, ОВТ, танки, Франція<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-04-01T09-11-00-08-00/000000.jpeg" srcset="../Images/2024-04-01T09-11-00-08-00/000000.jpeg" width="1200"> <figcaption class="wp-caption-text">
		Графічна модель демонстратора технологій танку нового покоління MGCS. Фото: KNDS</figcaption>
</img></figure><!-- .post-thumbnail -->
<p><strong> Німеччина та Франція уклали «проривну угоду» щодо розробки європейського танка нового покоління MGCS, що має замінити Leopard 2 та Leclerc. </strong></p>
<p>Як <a href="https://www.reuters.com/business/aerospace-defense/germany-france-reach-breakthrough-deal-tank-development-minister-says-2024-03-22/" rel="nofollow" target="_blank">заявили</a> репортери агенції Reuters, німецький та французький уряди досягли прориву у тому, як розроблятиметься майбутній танк проєкту MGCS. Учасники розподілили між собою завдання та зобов’язання щодо розробки бойової платформи, повідомляє АрміяInform.</p>
<p>Новий європейський танк під назвою MGCS (Main Ground Combat System, українською: програма наземної основної бойової системи майбутнього) буде розроблений франко-німецьким консорціумом KNDS, утвореним французькою групою Nexter та компанією KMW, що виробляє Leopard 2 у Німеччині, <a href="https://www.krone.at/3310930" rel="nofollow" target="_blank">повідомляє</a> часопис Kronen Zeitung.</p>
<p>У проєкті також бере участь італійський оборонний концерн Leonardo, який уклав стратегічний альянс із KNDS. До спільної роботи залучено інших виробників озброєнь, таких як Hensoldt.</p>
<p>Репортери наголошують, що всі попередні затримки та розбіжності в команді танкобудівників  відбувалися з приводу того, які компанії і з яких країн мають брати участь у розробці панцерника. Конкурент Rheinmetall навіть представив свій основний бойовий танк під кодовою назвою Panther. Однак як розробка MGCS, так і німецько-франко-іспанського винищувача-невидимки (FCAS) все ж таки набирає обертів.</p>
<p>«Це більше, ніж віха, це — історичний момент», — наголосив міністр оборони Німеччини Борис Пісторіус, виступаючи разом зі своїм французьким колегою Себастьєном Лекорню.</p>
<p>Борис Пісторіус розповів, що угода включає домовленість рівномірно розподілити промислові обсяги між двома країнами, «не допускаючи жодних тлумачень чи непорозуміння».</p>
<figure aria-describedby="caption-attachment-561097" class="wp-caption alignnone" id="attachment_561097" style="width: 1195px"><img alt="" class="size-full wp-image-561097" height="512" loading="lazy" src="../Images/2024-04-01T09-11-00-08-00/000001.jpeg" srcset="../Images/2024-04-01T09-11-00-08-00/000001.jpeg" width="1195"><figcaption class="wp-caption-text" id="caption-attachment-561097">Борис Пісторіус (праворуч) та Себастьєн Лекорню. Фото: Kay Nietfeld/dpa/picture alliance</figcaption></img></figure>
<p>За словами Пісторіуса, йдеться не просто про модернізацію наявних німецьких танків Leopard або французьких Leclerc, а про новаторську наземну бойову систему, в яку будуть також впроваджені технології штучного інтелекту.</p>
<p>Природно, що детальні характеристики нового панцерника утаємничені. Експерти американського видання Defense News <a href="https://www.defensenews.com/global/europe/2023/09/22/germany-france-eye-new-partners-for-next-gen-tank-in-2024/" rel="nofollow" target="_blank">зазначили</a>, що новий танк стане модульною платформою. Машина буде працювати як з екіпажем, так і без нього в автоматизованому режимі. Окрім цього, очікується, що MGCS буде мати певну електромагнітну зброю, засоби електронної боротьби та лазерну зброю.</p>
<p>Разом з тим новий європейський танк має отримати комплекс активного захисту, захист від безпілотників, функції штучного інтелекту та кібербезпечність. Зацікавленість до «євротанка» MGCS вже висловили Італія, Нідерланди та багато інших країн.</p>
<p>«MGCS (Основна наземна бойова система), запущена в 2017 році, є знаковою франко-німецькою програмою озброєнь, покликаною провісником нової ери бронетехнічного бою. Цей амбітний проєкт має на меті замінити шановні німецькі танки Leopard і французькі Leclerc системою, яка бездоганно інтегрує останні технологічні досягнення. На відміну від традиційної важкої броньованої техніки, MGCS задумана як складна багатоплатформна система. Він включає основний бойовий танк, оснащений гарматою великого калібру, і доповнюється набором взаємопов’язаних модулів: важкоброньована машина, озброєна потужними протитанковими ракетами, оригінальна роботизована машина підтримки з лазерною зброєю, безпілотниками та рядом інших новаторське озброєння» — такі високі оцінки дали новому франко-німецькому танковому проєкту експерти ІКК Defense Express.</p>
<figure aria-describedby="caption-attachment-561098" class="wp-caption alignnone" id="attachment_561098" style="width: 925px"><img alt="" class="size-full wp-image-561098" height="602" loading="lazy" src="../Images/2024-04-01T09-11-00-08-00/000002.jpeg" srcset="../Images/2024-04-01T09-11-00-08-00/000002.jpeg" width="925"><figcaption class="wp-caption-text" id="caption-attachment-561098">Графічна модель демонстратора технологій танка нового покоління MGCS. Фото: KNDS</figcaption></img></figure>
<p>На їхню думку, MGCS стане танком майбутнього, який інтегрує кілька технологій штучного інтелекту (AI).</p>
<p>«MGCS стоїть на передньому краї військових технологічних інновацій, включаючи штучний інтелект для допомоги екіпажам у зборі розвідувальної інформації, плануванні, командуванні та координації вогню. Ця інтеграція штучного інтелекту полегшить процеси ухвалення рішень на командному рівні», — зазначили в Defense Express.</p>
<p>Очікується, що MGCS зійде з конвеєра у 2035 році.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/GJLXN6-9Gus?feature=oembed" title="MGCS: Quelle méthode ?" width="640"></iframe></p>
<p>Графічна симуляція бойового застосування танків нового покоління MGCS. Відео: Le Théâtre Des Opérations</p>
</div><p>Source: <a href="https://armyinform.com.ua/2024/04/01/tankovyj-proryv-yevropy-francziya-ta-nimechchyna-zoseredylysya-na-stvorenni-smart-panczernyka-mgcs/">https://armyinform.com.ua/2024/04/01/tankovyj-proryv-yevropy-francziya-ta-nimechchyna-zoseredylysya-na-stvorenni-smart-panczernyka-mgcs/</a></p></body></html>