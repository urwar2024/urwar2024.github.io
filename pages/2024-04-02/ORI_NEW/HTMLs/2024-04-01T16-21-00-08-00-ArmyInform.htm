<html><body>
<div class='article'>
<div class='title'><h1>Армія рф зруйнувала понад 200 українських медзакладів</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Міністерство охорони здоров’я України.    Зокрема, у відомстві зазначили,...'/>
<meta property='published_time' content='2024-04-01T16:21:00+08:00'/>
<meta property='tags' content='stoprussia, агресія рф, війна, вторгнення рф, МОЗ'/>
<meta property='images' content='https://armyinform.com.ua/wp-content/uploads/2024/04/15bced0803503b85.jpg'/>
Author: Army Inform
<br>
Categories: Новини
<br>
Description: Про це інформує Міністерство охорони здоров’я України.    Зокрема, у відомстві зазначили,...
<br>
Published Time: 2024-04-01T16:21:00+08:00
<br>
Tags: stoprussia, агресія рф, війна, вторгнення рф, МОЗ
<br>
Images: <a href="https://armyinform.com.ua/wp-content/uploads/2024/04/15bced0803503b85.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="574" sizes="(max-width: 1020px) 100vw, 1020px" src="../../ORI/ArmyInform/Images/2024-04-01T16-21-00-08-00/000000.jpg" srcset="../../ORI/ArmyInform/Images/2024-04-01T16-21-00-08-00/000000.jpg" width="1020"/> </figure><!-- .post-thumbnail -->
<p><strong> Унаслідок щоденних бомбардувань та обстрілів цивільної інфраструктури росія пошкодила або знищила від початку широкомасштабної війни 1772 об’єкти медзакладів в Україні. </strong></p>
<p>Про це <a href="https://moz.gov.ua/article/news/1772-ob%ca%bcekti-ukrainskih-medzakladiv-poshkodzheno-taabo-znischeno-rosieju-za-chas-povnomasshtabnoi-vijni-" rel="nofollow" target="_blank">інформує</a> Міністерство охорони здоров’я України.</p>
<p>Зокрема, у відомстві зазначили, що 1564 об’єкти медзакладів було пошкоджено та ще 208 зруйновано вщент.</p>
<p>«Йдеться про лікарні, амбулаторії, поліклініки, пологові будинки тощо. Найбільших втрат зазнали медзаклади на Харківщині, Донеччині, Миколаївщині, Київщині, Чернігівщині, Дніпропетровщині, Херсонщині та Запоріжжі. Отримати вичерпну інформацію щодо ступеня руйнування медзакладів на тимчасово окупованих територіях наразі неможливо», — розповіли в МОЗ.</p>
<p>Також за цей час російська армія знищила 260 автівок екстреної медичної допомоги, 149 — пошкодила, ще 125 — захопила.</p>
<p>Водночас, попри постійні атаки та артобстріли з боку росії, в Україні тривають роботи з відновлення медичної інфраструктури, аби забезпечити безперешкодний доступ кожного пацієнта до якісної та потрібної медичної допомоги. Так, Міністерству охорони здоров’я разом із партнерами вдалося повністю відновити 512 об’єктів медзакладів, ще 358 — відбудовано частково або перебувають в процесі відновлення.</p>
<p>«Йдеться про медичні заклади на деокупованих територіях, а також ті, які зазнали невеликих пошкоджень, таких як вибиття вікон, знищення покрівлі, пошкодження фасаду тощо. Зокрема, найбільше відновлених медзакладів — на Миколаївщині, Дніпровщині, Київщині, Харківщині та Чернігівщині», — зазначили у відомстві.</p>
<p>У МОЗ наголосили, що роботи з відновлення української медичної інфраструктури триватимуть і надалі.</p>
<p>Крім цього, у відомстві нагадали, що нещодавно МОЗ відзвітувало про відновлення підрозділів Нікопольського районного ЦПМСД, що на Дніпропетровщині, які постраждали під час чергового обстрілу регіону росіянами ще в перший рік широкомасштабної війни.</p>
<p>Як повідомляла АрміяInform, в Україні <a href="https://armyinform.com.ua/2024/03/31/v-ukrayini-zapraczyuvala-shhe-odna-mobilna-medychna-brygada-ukrayinskogo-chervonogo-hresta/">запрацювала</a> ще одна мобільна медична бригада Українського Червоного Хреста.</p>
</div>
</div>
<div class='source'><p>Source: <a href="https://armyinform.com.ua/2024/04/01/armiya-rf-zrujnuvala-ponad-200-ukrayinskyh-medzakladiv/">https://armyinform.com.ua/2024/04/01/armiya-rf-zrujnuvala-ponad-200-ukrayinskyh-medzakladiv/</a></p></div>
</div>
</body></html>