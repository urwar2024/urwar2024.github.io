<html><body>
<h1>Україні потрібно 200 тисяч снарядів щомісяця, ЄС має реагувати швидше — Жозеп Боррель</h1>
<hr/>
Author: Army Inform
<br>
Categories: Важливо, Новини
<br>
Description: Про це заявив Високий представник ЄС із закордонних справ та безпекової політики Жозеп...
<br>
Published Time: 2024-03-06T10-37-99
<br>
Tags: допомога партнерів, Євросоюз, Жозеп Боррель
<br>
Images: <a href="https://armyinform.com.ua/wp-content/uploads/2023/05/zhozep-borrel.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="493" src="../ORI/ArmyInform/Images/2024-03-06T10-37-99/000000.jpg" srcset="../ORI/ArmyInform/Images/2024-03-06T10-37-99/000000.jpg" width="740"/> </figure><!-- .post-thumbnail -->
<p><strong> Збройні Сили України на сьогодні потребують 200 тисяч боєприпасів калібру 155 мм на місяць. Це 2,5 мільйона на рік. </strong></p>
<p>Про це<a href="https://www.eeas.europa.eu/eeas/defence-remarks-high-representativevice-president-josep-borrell-press-conference-present-european_en" rel="nofollow" target="_blank"> заявив</a> Високий представник ЄС із закордонних справ та безпекової політики Жозеп Боррель.</p>
<p>«Якщо ми хочемо підтримати Україну, ми повинні мати можливість це надати, тому що снаряди не беруться нізвідки, і люди не можуть воювати банкнотами. Купюра хороша для того, щоб купити зброю, але це треба робити. Купюрою не можна воювати», — сказав Жозеп Боррель.</p>
<p>За його словами, мета Євросоюзу — нарощувати оборонне виробництво та до кінця року поставити 1,1 мільйона снарядів загалом.</p>
<p>Водночас він наголосив, що є ще одне джерело постачання, яке треба враховувати, це — прямі контракти між Україною та європейською промисловістю.</p>
<p>«Там ніхто не знає точних цифр. Але я думаю, що можу взяти на себе сміливість сказати, що через цей канал було поставлено в Україну понад 350 000 боєприпасів», — сказав Жозеп Боррель.</p>
<p>Він закликав держави-члени ЄС швидше реагувати на потреби України.</p>
<p>«Я сподіваюся, що до кінця року ми вийдемо на рівень 1 150 000 снарядів. Цього все ще недостатньо, але це набагато більше, ніж ми могли очікувати на початку», — додав глава європейської дипломатії.</p>
<p>Як повідомляла АрміяInform, 5 березня Європейська комісія <a href="https://armyinform.com.ua/2024/03/05/yes-predstavyv-pershu-oboronno-promyslovu-strategiyu-peredbachaye-tisnu-spivraczyu-z-ukrayinoyu/">представила</a> першу в історії Європейську оборонно-промислову стратегію, яка передбачає активну співпрацю з Україною.</p>
</div>

<p>Source: <a href="https://armyinform.com.ua/2024/03/06/ukrayini-potribno-200-tysyach-snaryadiv-shhomisyaczya-yes-maye-reaguvaty-shvydshe-zhozep-borrel/">https://armyinform.com.ua/2024/03/06/ukrayini-potribno-200-tysyach-snaryadiv-shhomisyaczya-yes-maye-reaguvaty-shvydshe-zhozep-borrel/</a></p>
</body></html>