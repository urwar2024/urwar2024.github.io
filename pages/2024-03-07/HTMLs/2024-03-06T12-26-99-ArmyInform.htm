<html><body>
<h1>Живі і мертві диктатори: рейтинг зла за версією АрміяInform</h1>
<hr/>
Author: Army Inform
<br>
Categories: Новини, Публікації
<br>
Description: За даними Freedom House, нині у світі існує понад 100 диктатур або часткових диктатур.   ...
<br>
Published Time: 2024-03-06T12-26-99
<br>
Tags: Адольф Гітлер, Алі Хаменеї, Башар аль-Асад, Беніто Муссоліні, Володимир Путін, диктатори, є, Кім Чен Ин, Муаммар Каддафі, Ніколае Чаушеску, Ніколас Мадуро, олександр лукашенко, Рафаель Трухільйо, Саддам Хусейн, Франсиско Масіас Нгема
<br>
Images: <a href="https://armyinform.com.ua/wp-content/uploads/2024/03/dyctatory-00-scaled.webp">000000.webp</a>&nbsp;<a href="https://armyinform.com.ua/wp-content/uploads/2024/03/dyctatory-01-scaled.webp">000001.webp</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1152" sizes="(max-width: 2048px) 100vw, 2048px" src="../ORI/ArmyInform/Images/2024-03-06T12-26-99/000000.png" srcset="../ORI/ArmyInform/Images/2024-03-06T12-26-99/000000.png" width="2048"/> </figure><!-- .post-thumbnail -->
<p><strong> Наш світ можна умовно поділити на демократії і диктатури. Причому, згідно з дослідженнями неурядової організації Freedom House зі штаб-квартирою у Вашингтоні, сьогодні понад два мільярди людей потерпають від гніту деспотичної влади. </strong></p>
<p>За даними Freedom House, нині у світі існує понад 100 диктатур або часткових диктатур.</p>
<p>У 2023 році рівень глобальної свободи знову зменшився. Це відбувається вже 18-й рік поспіль через збройні конфлікти та дедалі частіші фальсифікації виборів.</p>
<p>Наразі цілком вільними американські аналітики вважають лише 20% країн світу, частково вільними — 42%, а 38% країн живуть в умовах постійних атак влади на права і свободи громадян.</p>
<p>Наприклад, у все більшій кількості країн Африки диктатори приходять до влади шляхом державного перевороту. У 2023 році Нігер і Габон стали шостою і сьомою країнами на континенті після Буркіна-Фасо, Чаду, Гвінеї, Малі та Судану, в яких відбувся державний переворот з 2020 року.</p>
<p>Множаться не тільки перевороти, але й лідери переворотів, які все частіше висловлюють солідарність один з одним, що ще більше сприяє руйнуванню демократичних норм.</p>
<p>Події 2023 року також підкреслили той факт, що війни можуть поширюватися далеко за межі театрів бойових дій, адже лідери таких авторитарних країн, як росія чи Китай, заохочують на подібні акти агресії інші диктатури.</p>
<p>Диктатура — це зло. І Україні насправді нелегко вириватися з тенет зла. Диктатори, як показує світовий досвід, погано закінчують, бо до них з часом застосовують ті ж інструменти, якими полюбляли користуватися вони самі.</p>
<p>АрміяInform підготувала короткий рейтинг диктаторів минулого, які померли не своєю смертю, та найбільш одіозних диктаторів сьогодення, які мають усі шанси повторити таку саму долю.</p>
<p><strong>Адольф Гітлер</strong> — 56 років, фюрер Німеччини. Був при владі 11 років. Найстрашніші злочини диктатора — розв’язання Другої світової війни та Голокост. Наклав на себе руки разом з дружиною Євою Браун.</p>
<p><strong>Муаммар Каддафі </strong>— 69 років, братський вождь і лідер зеленої революції Лівії. Був при владі 42 роки. Спонсор світового тероризму, нещадний до супротивників. Ідеолог руху, що передбачав створення могутніх ісламських країн. Був звинувачений у злочинах проти людяності. Убитий у результаті самосуду повстанцями, які захопили його в полон.</p>
<p><strong>Беніто Муссоліні </strong>— 61 рік, дуче Італії. Був при владі 19 років. Диктатор сконцентрував значну частину влади у своїх руках, як провідник фашистської партії, та створив Італійську імперію, яка була у військовому союзі з Третім Рейхом. Поразка Гітлера та союзників у Другій світовій війні стала кінцем влади Муссоліні. Страчений разом зі своєю коханкою комуністичним партизанським загоном. Вже наступного дня його труп вивісили на головній площі Мілана разом з тілами інших фашистів, на глум натовпу.</p>
<p><strong>Франсиско Масіас Нгема</strong> — 55 років, президент Екваторіальної Гвінеї. Був при владі 10 років. За його правління в країні з населенням 300 тисяч людей було вбито майже 50 тисяч, а 120 тисяч втекли за кордон. Був повалений і страчений своїм племінником Теодоро Обіанг Нгема Мбасого, який від 1979 (44 роки) очолює країну. 81-річний диктатор дружить з Кім Чен Ином, путіним та лукашенком.</p>
<p><strong>Рафаель Трухільйо </strong>— 69 років, головнокомандувач збройних сил та президент Домініканської Республіки. Його правління тривало 31 рік, з яких 17 він був президентом. У цей час в країні царювала кривава деспотія та культ правлячої родини. Винен у смерті понад 50 тисяч людей. Застрелений групою змовників, яких незабаром стратив син Трухільйо.</p>
<p><strong>Саддам Хусейн </strong>— 69 років, президент Іраку. Був при владі 24 роки, до того ще 10 років був «другою людиною» в країні. Під час його правління спецслужби застосовували тортури, а кількість загиблих за роки його правління сягнула двох мільйонів людей. Звинувачений у злочинах проти людства та воєнних злочинах. За вироком суду був страчений через повішення.</p>
<p><strong>Ніколае Чаушеску</strong> — 70 років, президент Румунії. Був при владі 22 роки. Застосовував репресії щодо інакодумців, тримаючи в страху всю країну, а всі ключові посади в комуністичній партії та в держапараті роздав родичам та найближчим друзям. Також запровадив у Румунії культ власної особи. За це його називали «останнім вампіром Трансильванії». Розстріляний разом із дружиною 25 грудня 1989 року за вироком трибуналу, звинувачений у тяжких злочинах проти народу Румунії і держави.</p>
<img alt="" class="alignnone size-full wp-image-548353" height="1117" loading="lazy" sizes="(max-width: 2048px) 100vw, 2048px" src="../ORI/ArmyInform/Images/2024-03-06T12-26-99/000001.png" srcset="../ORI/ArmyInform/Images/2024-03-06T12-26-99/000001.png" width="2048"/>
<p><strong>Башар аль-Асад</strong> — 58 років, президент Сирії. На посаді 23 роки, успадкував її від свого батька, який був при владі від 12 березня 1971 року. Військовий злочинець. Винен у смерті понад 500 тисяч людей під час громадянської війни в країні, що триває від 2011 року.</p>
<p><strong>Кім Чен Ин </strong>— 40 років, верховний керівник КНДР. На посаді 12 років, успадкував її від своїх батька й діда, які керували КНДР від 1948 року. Може постати перед судом за злочини проти людства. У 2010-х ініціював репресії проти родичів і чиновників у Північній Кореї, а також розширив програму ядерної зброї країни.</p>
<p><strong>олександр лукашенко </strong>— 69 років, президент білорусі. На посаді 29 років, останні три — нелегітимно. Узурпувавши владу, спричинив згортання свободи слова та репресії проти опозиції. На початку вторгнення росії в Україну надав територію білорусі російським військам як плацдарм для просування в Україну та здійснення ракетних обстрілів, зробивши білорусь співучасником агресії.</p>
<p><strong>Ніколас Мадуро</strong> — 61 рік, президент Венесуели. На посаді 11 років, останні п’ять — нелегітимно.</p>
<p>Під час його правління в країні не вщухають протести, які жорстоко придушуються. Понад 20 000 людей були вбиті, а сім мільйонів венесуельців змушені залишити країну. Публічно підтримує дії путіна в Україні та палестинських терористів.</p>
<p><strong>володимир путін</strong> — 71 рік, президент рф. При владі 24 роки, з них 4 — на посаді прем’єр-міністра. Військовий злочинець, який розв’язав війни в Ічкерії, Грузії та Україні, підтримує тероризм та дестабілізує ситуацію в усьому світі.</p>
<p><strong>Алі Хаменеї</strong> — 84 роки, верховний лідер Ірану. На посаді 34 роки. Навчався в Університеті дружби народів імені Патріса Лумумби в москві. Публічно підтримав рф у вчиненні нею геноциду та етноциду проти українського народу.</p>
</div>

<p>Source: <a href="https://armyinform.com.ua/2024/03/06/zhyvi-i-mertvi-dyktatory-rejtyng-zla-za-versiyeyu-armiyainform/">https://armyinform.com.ua/2024/03/06/zhyvi-i-mertvi-dyktatory-rejtyng-zla-za-versiyeyu-armiyainform/</a></p>
</body></html>