<html><body>
<h1>В Одесі Президент України та прем’єр Греції вшанували пам’ять загиблих унаслідок влучання ворожого дрона в будинок</h1>
<hr/>
Author: Army Inform
<br>
Categories: Новини
<br>
Description: Про це повідомляє Офіс Президента України.    Глава держави висловив глибокі співчуття...
<br>
Published Time: 2024-03-06T17-20-99
<br>
Tags: агресія рф, війна, Одеса, Президент України, прем’єр-міністр Греції
<br>
Images: <a href="https://armyinform.com.ua/wp-content/uploads/2024/03/fd9b56b9bc918f1b2061a72042c2559c_1709736840_wysiwyg.jpeg">000000.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="534" src="../ORI/ArmyInform/Images/2024-03-06T17-20-99/000000.jpeg" srcset="../ORI/ArmyInform/Images/2024-03-06T17-20-99/000000.jpeg" width="800"/> </figure><!-- .post-thumbnail -->
<p><strong> Під час робочої поїздки до Одеської області Президент України Володимир Зеленський і прем'єр-міністр Греції Кіріакос Міцотакіс ушанували пам’ять жителів Одеси, які загинули 2 березня через влучання ворожого «шахеда» у дев’ятиповерховий житловий будинок. </strong></p>
<p>Про це <a href="https://president.gov.ua/news/v-odesi-prezident-ukrayini-ta-golova-uryadu-greciyi-vshanuva-89549" rel="nofollow" target="_blank">повідомляє</a> Офіс Президента України.</p>
<p>Глава держави висловив глибокі співчуття рідним і близьким загиблих унаслідок російської атаки та побажав швидкого одужання постраждалим.</p>
<p>«Ми розуміємо, що це великий біль, насамперед для тих, хто втратив близьких», — сказав Володимир Зеленський.</p>
<p>За його словами, усі відповідні служби виконували свої обов’язки, допомагали, боролися за життя наших людей.</p>
<p>Президент також наголосив на важливості забезпечення всім необхідним тих, хто втратив житло.</p>
<p>«Щодо квартир, втрати документів – із цим обов’язково допоможуть. Усі отримають компенсації за знищене житло. Міська й центральна влада проконтролюють це питання», – зазначив глава держави.</p>
<p>Як повідомляла АрміяInform, у ніч на 2 березня в результаті чергової атаки рф з використанням дронів-камікадзе на місто Одесу <a href="https://armyinform.com.ua/2024/03/02/v-odesi-udarnyj-drony-zrujnuvav-9-poverhivku-dvoye-zagyblyh-pid-zavalamy-shukayut-lyudej/">було повністю зруйновано</a> 18 квартир та пошкоджено 36 квартир у багатоповерхівці на проспекті Добровольського, 134. Внаслідок чого загинуло 12 осіб, серед яких — п’ятеро дітей. Іще дев’ятеро людей були травмовані. Пошуково-рятувальна операція була завершена 3 березня, врятували п’ятьох осіб.</p>
<p> </p>
</div>

<p>Source: <a href="https://armyinform.com.ua/2024/03/06/v-odesi-prezydent-ukrayiny-ta-premyer-grecziyi-vshanuvaly-pamyat-zagyblyh-unaslidok-vluchannya-vorozhogo-drona-v-budynok/">https://armyinform.com.ua/2024/03/06/v-odesi-prezydent-ukrayiny-ta-premyer-grecziyi-vshanuvaly-pamyat-zagyblyh-unaslidok-vluchannya-vorozhogo-drona-v-budynok/</a></p>
</body></html>