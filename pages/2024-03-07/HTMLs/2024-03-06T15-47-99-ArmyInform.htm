<html><body>
<h1>Брали участь в оточенні Маріуполя: судитимуть групу окупантів з батальйону «сомалі»</h1>
<hr/>
Author: Army Inform
<br>
Categories: Новини
<br>
Description: Про це повідомляє Офіс Генерального прокурора.    Встановлено, що у 2014 році уродженці...
<br>
Published Time: 2024-03-06T15-47-99
<br>
Tags: війна, Офіс Генерального прокурора України, суд
<br>
Images: <a href="https://armyinform.com.ua/wp-content/uploads/2024/03/whatsapp-image-2024-03-06-at-104628-1.jpeg">000000.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="862" src="../ORI/ArmyInform/Images/2024-03-06T15-47-99/000000.jpeg" srcset="../ORI/ArmyInform/Images/2024-03-06T15-47-99/000000.jpeg" width="1280"/> </figure><!-- .post-thumbnail -->
<p><strong> Прокурори Донецької обласної прокуратури скерували до суду обвинувальний акт стосовно шістьох представників батальйону «сомалі», які брали участь в оточенні Маріуполя та захопленні адмінбудівель. </strong></p>
<p>Про це <a href="https://www.gp.gov.ua/ua/posts/suditimut-sistyox-predstavnikiv-batalionu-somali-yaki-brali-ucast-v-otocenni-mariupolya-ta-zaxoplenni-adminbudivel" rel="nofollow" target="_blank">повідомляє</a> Офіс Генерального прокурора.</p>
<p>Встановлено, що у 2014 році уродженці Донеччини добровільно приєдналися до батальйону «сомалі» так званої днр. Троє стали штурмовиками, двоє — командирами розвідувального взводу й роти, ще один — заступником комбата.</p>
<p>Обвинувачені у складі російських окупаційних військ брали участь у широкомасштабному вторгненні в Україну та оточенні Маріуполя.</p>
<p>У лютому-березні 2022 року вони з використанням танків, артилерії, мінометів, зенітно-ракетних комплексів та стрілецької зброї захопили, зокрема, місцеву школу й будівлю Головного управління Нацполіції в Донецькій області.</p>
<p>Також увірвалися до Маріупольського слідчого ізолятору. Обеззброїли працівників державної установи та викрали звідти озброєння — 48 автоматів, пістолетів та гвинтівок, ручний кулемет й понад 6700 набоїв різного калібру.</p>
<p>«Один із «сомалійців» здійснив наругу над державним символом. Він зривав українські прапори з флагштоків та кидав на асфальт, а в подальшому міняв на «бойове знамено» угруповання», — встановило слідство.</p>
<p>Інший учасник батальйону на відео відомого «воєнкора» вихвалявся мародерством, а також заявив, що ходить містом в шоломі полеглого бійця «Азову».</p>
<p>Зазначається, що обвинуваченим інкриміновано посягання на територіальну цілісність й недоторканність України, участь в терористичній організації та незаконних збройних формуваннях, викрадення вогнепальної зброї, боєприпасів і незаконне поводження з ними, захоплення державних будівель, вчинені у складі злочинної організації, а також наругу над державними символами.</p>
<p>Як повідомляла АрміяInform, двох росіян <a href="https://armyinform.com.ua/2024/03/05/dvoh-rosiyan-sudytymut-za-zgvaltuvannya-divchyny-pid-chas-okupacziyi-harkivshhyny/">судитимуть</a> за зґвалтування дівчини під час окупації Харківщини.</p>
</div>

<p>Source: <a href="https://armyinform.com.ua/2024/03/06/braly-uchast-v-otochenni-mariupolya-sudytymut-grupu-okupantiv-z-bataljonu-somali/">https://armyinform.com.ua/2024/03/06/braly-uchast-v-otochenni-mariupolya-sudytymut-grupu-okupantiv-z-bataljonu-somali/</a></p>
</body></html>