<html><body>
<h1>Перший іменний морський дрон «Авдіївка», на який донатили українці, проходить тестування</h1>
<hr/>
Author: Army Inform
<br>
Categories: Новини
<br>
Description: Про це йдеться в повідомленні СБУ.    Перший зразок у цій партії, який СБУ показала під...
<br>
Published Time: 2024-03-06T14-49-99
<br>
Tags: Sea Baby, морські дрони, СБУ
<br>
Images: <a href="https://armyinform.com.ua/wp-content/uploads/2024/03/a78ef9de-7d17-4cdb-9d05-aa0839d5551d.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/02/03_03@3x.png">000001.png</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../ORI/ArmyInform/Images/2024-03-06T14-49-99/000000.jpeg" srcset="../ORI/ArmyInform/Images/2024-03-06T14-49-99/000000.jpeg" width="1280"/> </figure><!-- .post-thumbnail -->
<p><strong> Служба безпеки України продемонструвала перший морський дрон Sea baby, який був виготовлений завдяки масштабному волонтерському збору. </strong></p>
<p>Про це йдеться в <a href="https://t.me/SBUkr/11352" rel="nofollow" target="_blank">повідомленні</a> СБУ.</p>
<p>Перший зразок у цій партії, який СБУ показала під час тестувань, отримав назву «Авдіївка».</p>
<p>Він відрізняється від попереднього покоління, зокрема, й зовнішнім виглядом. Sea baby 2024 року випуску — це дрон нового покоління, який вдосконалений і ще більш смертоносний для ворога.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/M1Z5fCmJ1mE?feature=oembed" title="СБУ показала тестування першого дрону «Sea Baby» із тих, на які донатили українці" width="640"></iframe></p>
<p>Як і кожна модель морських дронів, «Авдіївка» пройде повний цикл морських випробувань.</p>
<p>У процесі команда розробників СБУ буде адаптувати новітнє бортове озброєння, спеціально сконструйоване та виготовлене для використання на багатоцільових платформах, якими є Sea Baby.</p>
<p>«Новий SeaBaby 2024 має вдосконалені технічні характеристики, більшу бойову та маневрену спроможність. Він здатен доставити майже тонну вибухівки на понад тисячу кілометрів. СБУ задумувала цей дрон як універсальну платформу, на якій буде розміщуватися різне озброєння», — розповів «Хантер», бригадний генерал СБУ.</p>
<p>Збір організували фандрейзингова платформа UNITED24 спільно з monobank і Олегом Гороховським, волонтерами Сергієм Стерненком та Ігорем Лаченковим.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/02/15/chornomorskyj-bij-znyshheni-korabli-chf-rf-v-infograficzi-armiyainform/" target="_blank"><div class="ai-readalso-content"><div class="ai-readalso-title">Чорноморський бій: знищені кораблі чф рф в інфографіці АрміяInform</div></div><div class="ai-readalso-thumbnail"><img alt="Чорноморський бій: знищені кораблі чф рф в інфографіці АрміяInform" src="../ORI/ArmyInform/Images/2024-03-06T14-49-99/000001.png" srcset="../ORI/ArmyInform/Images/2024-03-06T14-49-99/000001.png"/></div></a></figure>
<p>У рекордні терміни завдяки українському бізнесу, міжнародним донорам і українцям зібрано майже 300 мільйонів гривень на 35 морських дронів СБУ Sea Baby.</p>
<p>Як повідомляла АрміяInform, за допомогою морських дронів СБУ підірвала Кримський міст і <a href="https://armyinform.com.ua/2024/02/25/stalo-vidomo-skilky-korabliv-vrazyly-morski-drony-sea-baby/">вразила</a> в цілому 11 російських військових кораблів.</p>
</div>

<p>Source: <a href="https://armyinform.com.ua/2024/03/06/pershyj-imennyj-morskyj-dron-avdiyivka-na-yakyj-donatyly-ukrayinczi-prohodyt-testuvannya/">https://armyinform.com.ua/2024/03/06/pershyj-imennyj-morskyj-dron-avdiyivka-na-yakyj-donatyly-ukrayinczi-prohodyt-testuvannya/</a></p>
</body></html>