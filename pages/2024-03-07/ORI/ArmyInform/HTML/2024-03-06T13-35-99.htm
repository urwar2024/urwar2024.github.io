<html><body><h1>Україна знайде відповіді на всі виклики, а росії не вдасться розколоти нас зсередини: у РНБО зробили заяву</h1><hr/>Published Time: 2024-03-06T13-35-99<br>Author: Army Inform<br>Description: Про це заявив секретар РНБО Олексій Данілов у Facebook, коментуючи заяви про необхідність...<br>Images: <a href="https://armyinform.com.ua/wp-content/uploads/2022/04/oleksij-danilov-himichna-zbroya.jpg">000000.jpg</a><br>Categories: Новини<br>Tags: агресія рф, війна, Олексій Данілов, РНБО<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-03-06T13-35-99/000000.jpg" srcset="../Images/2024-03-06T13-35-99/000000.jpg" width="1043"> </img></figure><!-- .post-thumbnail -->
<p><strong> Снарядний голод, поповнення резервів та російський ракетний терор — це виклики, які виникають зараз, однак Україна знайде відповіді на них.  </strong></p>
<p>Про це <a href="https://twitter.com/OleksiyDanilov/status/1765278627610919192" rel="nofollow" target="_blank">заявив</a> секретар РНБО Олексій Данілов у Facebook, коментуючи заяви про необхідність пошуку компромісів з рф.</p>
<p>«Упереджуючи різного роду «інсайти», експертні прогнози, коментарі «анонімних джерел», які активізувались на черговій хвилі розмов про «необхідність досягнення консенсусу», «припинення вогню», «пошуку мирних шляхів», «початку консультацій і переговорів», хотів би зробити декілька концептуальних зауважень. Це необхідно для того, щоб протверезіти тих, хто занадто і завчасно увірував у «слабкість Заходу», «занепад Америки», «російську міць», «українську втому» та в інші мантри ефірів типу «раши тудей», — йдеться в повідомленні.</p>
<p>Олексій Данілов наголосив, що Українська формула миру є документом не загальних декларацій, а практичних реалізацій.</p>
<p>«Якщо хтось досі цього не зрозумів, варто позбутись ілюзій про українську поступливість у цьому питанні і зрозуміти рівень нашої твердості. російським воєнним злочинцям ніхто і ніколи не вибачить смерть безвинних українських дітей. Поки не буде справедливого суду і покарання, ніяких контактів з нинішніми кремлівськими покидьками бути не може», — заявив секретар РНБО.</p>
<p>Він також підкреслив, що відновлення територіальної цілісності України є безумовним і безальтернативним абсолютом української позиції для початку будь-яких пропозицій щодо урегулювання війни.</p>
<p>«В Україні землею не діляться, ми в неї закопуємо тих, хто наважився це перевірити», — наголосив Олексій Данілов.</p>
<p>Він визнав, що ситуація на фронті важка, а українці втомились від війни, але при цьому наголосив, що Україна знайде відповіді на виклики, які виникають, а українці, обираючи між втомою або рабством, завжди оберуть свободу і будуть боротися стільки, скільки буде необхідно. Олексій Данілов вважає, що росії не вдасться деморалізувати і розколоти Україну зсередини.</p>
<p>«Зусилля міжнародних посередників, які представляють потужні і могутні країни, необхідно спрямувати не на переконання України, а на повернення росії до дій у рамках міжнародного права, а крім цього, що зараз більш важливо, на ліквідацію джерел поставок підсанкційних товарів військового призначення на територію тимчасово існуючої рф», — підсумував секретар РНБО.</p>
<p> </p>
<p> </p>
</div><p>Source: <a href="https://armyinform.com.ua/2024/03/06/ukrayina-znajde-vidpovidi-na-usi-vyklyky-a-rosiyi-ne-vdastsya-rozkoloty-nas-zseredyny-u-rnbo-zrobyly-zayavu/">https://armyinform.com.ua/2024/03/06/ukrayina-znajde-vidpovidi-na-usi-vyklyky-a-rosiyi-ne-vdastsya-rozkoloty-nas-zseredyny-u-rnbo-zrobyly-zayavu/</a></p></body></html>