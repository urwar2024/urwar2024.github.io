<html><body><h1>Україна та Греція розпочали підготовку щодо безпекової угоди</h1><hr/>Published Time: 2024-03-06T18-01-99<br>Author: Army Inform<br>Description: Про це повідомляє Президент України Володимир Зеленський.    «Ми з Грецією почали...<br>Images: <a href="https://armyinform.com.ua/wp-content/uploads/2024/03/581679330730a221abb0d8d1dba9d5b7_1709738153_extra_large.jpeg">000000.jpeg</a><br>Categories: Актуальна тема, Важливо, Новини<br>Tags: stoprussia, агресія рф, безпекова угода, Володимир Зеленський, Греція, Світ підтримує Україну<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-03-06T18-01-99/000000.jpeg" srcset="../Images/2024-03-06T18-01-99/000000.jpeg" width="1042"> </img></figure><!-- .post-thumbnail -->
<p><strong> Україна та Греція розпочали підготовку щодо співпраці та укладення двосторонньої безпекової угоди. </strong></p>
<p>Про це <a href="https://t.me/V_Zelenskiy_official/9691" rel="nofollow" target="_blank">повідомляє</a> Президент України Володимир Зеленський.</p>
<p>«Ми з Грецією почали підготовку двосторонньої угоди щодо безпекових гарантій – нашої співпраці в галузі безпеки. Сподіваюся, що невдовзі наші команди підготують угоду до підписання. Маємо зафіксувати в ній і вже досягнутий рівень співпраці та підтримки на цей рік, а також і на наступні десять років – саме довготривала безпекова співпраця дає найкращі результати», — заявив глава держави.</p>
<p>За словами Президента України, також у цьому році країна має максимально активно працювати, щоб зменшити здатність росії фінансувати агресію.</p>
<p>«Що менше буде в путіна грошей, то менше людей він зможе вбити. Він не хоче ніякого миру, ніякої дипломатії. Тому потрібно й надалі посилювати санкції проти росії та карати російських убивць за все, що вони наробили», — наголосив він.</p>
<p>На сьогодні, акцентує Володимир Зеленський, надважливо допомагати нашій обороні.</p>
<p>«Важливо обмежувати економічний потенціал російських терористів. Важливо підтримувати роботу Міжнародного кримінального суду та протидіяти російській дезінформації. Кожен день має наближати справедливий мир. І я вдячний Греції, вдячний Премʼєр-міністру Міцотакісу за відчутну допомогу заради миру», — резюмує глава держави.</p>
<p>Як повідомляла <a href="https://armyinform.com.ua/2024/03/06/v-odesi-prezydent-ukrayiny-ta-premyer-grecziyi-vshanuvaly-pamyat-zagyblyh-unaslidok-vluchannya-vorozhogo-drona-v-budynok/">АрміяInform</a>, в Одесі Президент України та прем’єр Греції вшанували пам’ять загиблих унаслідок влучання ворожого дрона в будинок.</p>
</div><p>Source: <a href="https://armyinform.com.ua/2024/03/06/ukrayina-ta-grecziya-rozpochaly-pidgotovku-shhodo-bezpekovoyi-ugody/">https://armyinform.com.ua/2024/03/06/ukrayina-ta-grecziya-rozpochaly-pidgotovku-shhodo-bezpekovoyi-ugody/</a></p></body></html>