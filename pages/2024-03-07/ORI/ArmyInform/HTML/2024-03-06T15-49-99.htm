<html><body><h1>Гліб Канєвський: Мета Міноборони — оновлена архітектура закупівель для ЗСУ за стандартами НАТО</h1><hr/>Published Time: 2024-03-06T15-49-99<br>Author: Army Inform<br>Description: Про це розповів 6 березня тимчасовий виконувач обов’язків директора Департаменту політики...<br>Images: <a href="https://armyinform.com.ua/wp-content/uploads/2024/03/kanevskyj.jpeg">000000.jpeg</a><br>Categories: Новини<br>Tags: Агенція оборонних закупівель, Державний оператор тилу, закупівлі для армії<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" sizes="(max-width: 1280px) 100vw, 1280px" src="../Images/2024-03-06T15-49-99/000000.jpeg" srcset="../Images/2024-03-06T15-49-99/000000.jpeg" width="1280"> </img></figure><!-- .post-thumbnail -->
<p><strong> Міністерство оборони України вибудовує нову архітектуру закупівель, яка відповідатиме стандартам НАТО та працюватиме за найкращими практиками корпоративного управління. </strong></p>
<p>Про це <a href="https://www.mil.gov.ua/news/2024/03/06/meta-minoboroni-%E2%80%93-onovlena-arhitektura-zakupivel/" rel="nofollow" target="_blank">розповів 6 березня</a> тимчасовий виконувач обов’язків директора Департаменту політики закупівель Міноборони України Гліб Канєвський на робочій зустрічі з представниками Агентства НАТО з підтримки та закупівель.</p>
<p>Подія відбулася у штаб-квартирі НАТО в Брюсселі.</p>
<p>За словами Гліба Канєвського, нова команда Міноборони розпочала кардинальну реформу закупівель для ЗСУ. У старій системі закупівель всі владні повноваження були зосереджені в Міністерстві. Наприклад, закупівлями тилового майна повністю займався департамент ресурсного забезпечення — тут і розраховували очікувану вартість закупівель, і комунікували з учасниками ринку, і безпосередньо здійснювали торги.</p>
<p>Зосередження в одних руках цих функцій було головним ризиком можливої корупції, зазначив керівник Департаменту політики закупівель.</p>
<p>Щоб його позбутися, Міноборони відмовилося від безпосередньої функції закупівельника, передавши її двом спеціалізованим агенціям.</p>
<p>«В новій системі закупівель Міністерство залишило за собою лише функцію розробки політики, тобто встановлення правил та контролю якості», — розповів Гліб Канєвський.</p>
<p>Закупівлями тилового майна зараз займається «Державний оператор тилу». Ця агенція вже вийшла на торги через систему Prozorro і закуповує для ЗСУ одяг, бронежилети, шоломи, пально-мастильні матеріали.</p>
<p>Озброєння та боєприпаси закуповує «Агенція оборонних закупівель». Нещодавно Агенція <a href="https://armyinform.com.ua/2024/03/05/minoborony-vpershe-prydbaye-cherez-systemu-prozorro-20-tys-bezpilotnykiv/">вперше оголосила</a> через систему Prozorro закупівлю 20 тисяч безпілотних авіаційних комплексів (БПАК) загальною очікуваною вартістю майже 3 мільярди гривень (без ПДВ).</p>
<p>Щоб покращити контроль за роботою закупівельників, Міноборони ініціювало створення наглядових рад в агенціях, додав керівник Департаменту політики закупівель. «Агенція оборонних закупівель» <a href="https://armyinform.com.ua/2024/03/06/agencziya-oboronnyh-zakupivel-rozpochala-proczes-stvorennya-naglyadovoyi-rady/">оголосила</a> відбір рекрутингової компанії, яка допоможе підібрати незалежних членів наглядової ради.</p>
<p>Зокрема, до її компетенції належатиме формування антикорупційної політики й призначення та припинення повноважень керівника підрозділу внутрішнього аудиту. Готується до старту відбору рекрутингової компанії й «Державний оператор тилу», зазначив Гліб Канєвський.</p>
<p>Крім робочої зустрічі з Агентством НАТО з підтримки та закупівель, представники Міноборони провели зустрічі, присвячені темам «Рада Україна-НАТО» (з Оперативним відділом НАТО), «Цивільний нагляд за армією» (з Міжнародним військовим штабом НАТО), «США. Пріоритети для НАТО» (з постійним представником США при НАТО).</p>
</div><p>Source: <a href="https://armyinform.com.ua/2024/03/06/glib-kanyevskyj-meta-minoborony-onovlena-arhitektura-zakupivel-dlya-zsu-za-standartamy-nato/">https://armyinform.com.ua/2024/03/06/glib-kanyevskyj-meta-minoborony-onovlena-arhitektura-zakupivel-dlya-zsu-za-standartamy-nato/</a></p></body></html>