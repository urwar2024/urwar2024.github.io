<html><body><h1>«Агенція оборонних закупівель» розпочала процес створення наглядової ради</h1><hr/>Published Time: 2024-03-06T11-13-99<br>Author: Army Inform<br>Description: Про це йдеться в повідомленні на сайті оборонного відомства.    Кінцевий термін подання...<br>Images: <a href="https://armyinform.com.ua/wp-content/uploads/2023/07/5f6a2222.jpg">000000.jpg</a><br>Categories: Важливо, Новини<br>Tags: Агенція оборонних закупівель, Міністерство оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-06T11-13-99/000000.jpg" srcset="../Images/2024-03-06T11-13-99/000000.jpg" width="1200"> <figcaption class="wp-caption-text">
		Фото: Дмитро Юрченко / АрміяInform</figcaption>
</img></figure><!-- .post-thumbnail -->
<p><strong> «Агенція оборонних закупівель» Міністерства оборони України оголосила через механізм спрощеної закупівлі в системі Prozorro відбір рекрутингової компанії, яка допоможе підібрати незалежних членів наглядової ради агенції. </strong></p>
<p>Про це йдеться в повідомленні на <a href="https://www.mil.gov.ua/news/2024/03/06/agencziya-oboronnih-zakupivel-rozpochala-proczes-stvorennya-naglyadovoi-radi/" rel="nofollow" target="_blank">сайті</a> оборонного відомства.</p>
<p>Кінцевий термін подання пропозицій: 13 березня 2024 року.</p>
<p>Наглядова рада налічуватиме п’ять членів — трьох незалежних та двох представників держави.</p>
<p>Зокрема, до компетенції наглядової ради належатиме:</p>
<ul>
<li>погодження проєктів стратегії агенції, фінпланів та інвестпланів</li>
<li>встановлення показників ефективності діяльності директора, контроль виконання та оцінка результатів його діяльності</li>
<li>розгляд звіту директора та затвердження заходів за результатами його розгляду</li>
<li>затвердження кандидатур заступників директора</li>
<li>формування антикорупційної політики</li>
<li>призначення та припинення повноважень керівника підрозділу внутрішнього аудиту.</li>
</ul>
<p>«Важливо мати професійних та незалежних експертів у наглядовій раді оборонної агенції. Це забезпечить ще вищу ефективність наших оборонних закупівель. Оголошення тендеру на відбір рекрутингової компанії — крок у напрямку підвищення корпоративних стандартів управління агенції та контролю за її роботою», — зазначив заступник Міністра оборони України Дмитро Кліменков.</p>
<p>Закупівля послуг рекрутингової компанії здійснюватиметься за кошти донора (кошти програми підтримки від Спеціального радника з питань оборони, що фінансується урядом Великої Британії в Україні).</p>
<p>«Наша мета — залучити кваліфікованих членів наглядової ради, які допоможуть забезпечити високі стандарти роботи в оборонних закупівлях. Публічне оголошення тендеру демонструє нашу відданість прозорості та відкритості в процесі перезавантаження агенції», — підкреслила директорка «Агенції оборонних закупівель» Марина Безрукова.</p>
<p>На виконання меморандуму про співпрацю між «Агенцією оборонних закупівель» та громадською організацією «Фонд експертної підтримки врядування та економічного розвитку» закупівля оголошена виключно в частині оголошення та подання пропозицій.</p>
<p>«Фонд експертної підтримки врядування та економічного розвитку» виступатиме замовником зазначених послуг, обере рекрутингову компанію та укладе з нею договір за межами електронної системи закупівель.</p>
<p>Отже, державне підприємство Міністерства оборони України «Агенція оборонних закупівель» не буде безпосередньо укладати договір із рекрутинговою компанією.</p>
<p>Спрощена закупівля буде завершена після закінчення періоду подання пропозицій.</p>
<p>Нагадаємо, в січні 2024 року Міністерство оборони України <a href="https://armyinform.com.ua/2024/01/29/maryna-bezrukova-ocholyla-agencziyu-oboronnyh-zakupivel/">призначило Марину Безрукову</a> директоркою «Агенції оборонних закупівель».</p>
<p>Раніше вона  розробила та впровадила в Національній енергетичній компанії «Укренерго» сучасну політику закупівель, засновану на принципах прозорості, ефективності та розподілу повноважень.</p>
<p>Зміна менеджменту та запуск незалежної наглядової ради — необхідні кроки для якісного перезавантаження агенції.</p>
<p>Мета цієї трансформації — вибудувати роботу закупівельної агенції, яка забезпечує ЗСУ озброєнням, за найкращими міжнародними стандартами корпоративного управління.</p>
<p><strong>Довідково:</strong> «Агенція оборонних закупівель» відповідає за закупівлю озброєння для ЗСУ.</p>
<p>Нещодавно Міноборони реформувало систему закупівель для військових. Відтепер це дворівнева система, де міністерство встановлює політику закупівель та контролює якість, а безпосередні закупівлі здійснюють дві агенції — «Агенція оборонних закупівель» (озброєння) та «Державний оператор тилу» (тилове майно).</p>
<p>Раніше ці функції зосереджувалися безпосередньо в міністерстві, що могло призводити до конфлікту інтересів під час закупівель.</p>
</div><p>Source: <a href="https://armyinform.com.ua/2024/03/06/agencziya-oboronnyh-zakupivel-rozpochala-proczes-stvorennya-naglyadovoyi-rady/">https://armyinform.com.ua/2024/03/06/agencziya-oboronnyh-zakupivel-rozpochala-proczes-stvorennya-naglyadovoyi-rady/</a></p></body></html>