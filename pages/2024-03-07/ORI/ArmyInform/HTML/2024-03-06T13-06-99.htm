<html><body><h1>Міноборони розвиває Спільноту інноваторів: уже відбулися чотири зустрічі розробників та військових</h1><hr/>Published Time: 2024-03-06T13-06-99<br>Author: Army Inform<br>Description: Про це йдеться в повідомленні на сайті оборонного відомства.    Цього разу гостем став...<br>Images: <a href="https://armyinform.com.ua/wp-content/uploads/2021/12/photo_2021-12-10_12-16-09.jpg">000000.jpg</a><br>Categories: Новини<br>Tags: воєнні інновації, Міністерство оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="852" src="../Images/2024-03-06T13-06-99/000000.jpg" srcset="../Images/2024-03-06T13-06-99/000000.jpg" width="1280"> <figcaption class="wp-caption-text">
		Міністерство оборони України</figcaption>
</img></figure><!-- .post-thumbnail -->
<p><strong> Міністерство оборони України і надалі проводить низку зустрічей, на яких військові розповідають розробникам про свої потреби в технологіях та дають зворотний зв'язок щодо вдосконалення програмних рішень. </strong></p>
<p>Про це йдеться в повідомленні на <a href="https://www.mil.gov.ua/news/2024/03/06/minoboroni-rozvivae-spilnotu-innovatoriv-komandir-bataljonu-udarnih-bezpilotnikiv-zustrivsya-z-rozrobnikami-vijskovih-tehnologij/" rel="nofollow" target="_blank">сайті</a> оборонного відомства.</p>
<p>Цього разу гостем став командир батальйону ударних безпілотних комплексів «Ахіллес» Юрій Федоренко та його заступники.</p>
<p>«Радий, що з’явилась така можливість — доносити свої потреби одразу до тих, хто може їх вирішити. Наразі ми займаємося як розвідкою, так і прямим ураженням цілей, тому маємо необхідність в рішеннях, які дозволять нам залітати в тил противника. Сподіваюся, разом ми зможемо знайти підходи для цього», — звернувся до учасників командир батальйону «Ахіллес».</p>
<p>Окремо до учасників зустрічі звернулася заступник Міністра оборони з питань цифрового розвитку, цифрових трансформацій та цифровізації Катерина Черногоренко.</p>
<p>За її словами, взаємодія Міністерства та розробників — важлива складова для розвитку військових технологій, а долучення профільних військових — незамінний зворотний зв’язок.</p>
<p>«Час — найважливіший ресурс, і ми прагнемо використовувати його з користю. Ми створили Спільноту інноваторів для того, щоб поєднати розробників, інженерів, зв’язківців та військових, і забезпечити ефективну комунікацію між ними», — зазначила Катерина Черногоренко.</p>
<p>Спільнота інноваторів зібрала вже понад 400 вітчизняних розробників, що працюють над створенням безпілотників, стійкого зв’язку та інструментів віддаленої верифікації цілей. Для того, аби долучитися, потрібно зареєструватися <a href="https://forms.gle/i1C6FhNTFGR4YRDo9" rel="nofollow" target="_blank">за формою.</a></p>
<p>У межах спільноти учасники отримають:</p>
<ul>
<li>менторську підтримку від провідних експертів галузі</li>
<li>зворотний зв’язок від військових як кінцевих користувачів ваших рішень</li>
<li>співпрацю та обмін знаннями з однодумцями.</li>
</ul>
<p>Раніше Міноборони анонсувало <a href="https://armyinform.com.ua/2024/02/20/u-minoborony-rozpovily-yak-robota-koalicziyi-droniv-vplyne-na-rozvytok-it-spilnoty-ukrayiny/">створення цифрового простору Soft Power</a>, що має об’єднати інженерів з усього світу для розвитку безпілотних систем в Україні. Як стати резидентом цього простору — буде оголошено згодом.</p>
</div><p>Source: <a href="https://armyinform.com.ua/2024/03/06/minoborony-rozvyvaye-spilnotu-innovatoriv-provely-vzhe-chotyry-zustrichi-rozrobnykiv-ta-vijskovyh/">https://armyinform.com.ua/2024/03/06/minoborony-rozvyvaye-spilnotu-innovatoriv-provely-vzhe-chotyry-zustrichi-rozrobnykiv-ta-vijskovyh/</a></p></body></html>