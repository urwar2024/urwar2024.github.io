<html><body><h1>Україна вдячна Іспанії за продовження програми лікування військових та розраховує на допомогу в інженерній техніці</h1><hr/>Published Time: 2024-03-06T16-44-99<br>Author: Army Inform<br>Description: Про це повідомила заступник Голови Верховної Ради України Олена Кондратюк під час...<br>Images: <a href="https://armyinform.com.ua/wp-content/uploads/2024/03/1200_0_1653058054-4085.webp">000000.webp</a><br>Categories: Новини<br>Tags: stoprussia, агресія рф, вторгнення рф, Іспанія, лікування та реабілітація, Світ підтримує Україну<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="820" src="../Images/2024-03-06T16-44-99/000000.png" srcset="../Images/2024-03-06T16-44-99/000000.png" width="1200"> </img></figure><!-- .post-thumbnail -->
<p><strong> Іспанія продовжить програми лікування і реабілітації українських військовослужбовців та ветеранів, які постраждали на війні.  </strong></p>
<p>Про це <a href="https://www.facebook.com/verkhovna.rada.ukraine/posts/pfbid0xX3sgd6dQJxjXn1q6wWHcS2SwjssX7hzWZXhMQ7G7wdt6FjNSdjBX6smafAG5dLel" rel="nofollow" target="_blank">повідомила</a> заступник Голови Верховної Ради України <span class="xt0psk2">Олена Кондратюк під час </span>зустрічі з Послом Іспанії в Україні Рікардо Лопес-Арандою Хагу.</p>
<p>«Вдячні Іспанії за всебічну допомогу та підтримку України. Іспанія серед лідерів постачання озброєння для ЗСУ та зробила один із найбільших внесків до Європейського фонду миру на 400 млн євро. Розраховуємо на допомогу в інженерній техніці. Це одна з нагальних потреб наших Сил оборони», — зазначила <span class="xt0psk2">Олена Кондратюк</span>.</p>
<p>Також сторони обговорили  продовження програми лікування та реабілітації в Іспанії поранених українських військових і ветеранів, організації відпочинку українських дітей, постраждалих від війни.</p>
<p>Рікардо Лопес-Арандою Хагу наголосив, що Іспанія буде і надалі активно підтримувати Україну. Зокрема в питаннях безпеки, гуманітарної допомоги та гендерної рівності. Іспанія братиме активну участь в ініціативах з повернення незаконно депортованих рф українських дітей.</p>
<p>Заступник Голови Верховної Ради акцентувала, що Україна цінує адвокацію та проактивну парламентську дипломатію, яку здійснює парламент Іспанії для підтримки України.</p>
<p>«Вдячні особисто Голові Конгресу Депутатів Іспанії Франсіні Арменголь за приєднання до спільного листа голів парламентів країн G7, ЄС та держав-партнерів на адресу Спікера Палати представників США М. Джонсона. Мета звернення — розблокувати розгляд законопроєкту HR 815 з пакетом військової допомоги Україні на 60 млрд дол. США», — наголосила вона.</p>
<p>Як повідомляла<a href="https://armyinform.com.ua/2024/02/24/ispaniya-vidpravyt-novyj-paket-vijskovoyi-dopomogy-ukrayini-shho-do-nogo-uvijde/"> АрміяInform</a>, Іспанія відправить новий пакет військової допомоги Україні: що до нього увійде.</p>
</div><p>Source: <a href="https://armyinform.com.ua/2024/03/06/ukrayina-vdyachna-ispaniyi-za-prodovzhennya-programy-likuvannya-vijskovyh-ta-rozrahovuye-na-dopomogu-v-inzhenernij-tehniczi/">https://armyinform.com.ua/2024/03/06/ukrayina-vdyachna-ispaniyi-za-prodovzhennya-programy-likuvannya-vijskovyh-ta-rozrahovuye-na-dopomogu-v-inzhenernij-tehniczi/</a></p></body></html>