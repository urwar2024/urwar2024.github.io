<html><body><h1>Найближчим часом фронт стабілізується, ЗСУ готують контрудар — Олександр Павлюк</h1><hr/>Published Time: 2024-03-06T20-14-99<br>Author: Army Inform<br>Description: Про це заявив командувач Сухопутних військ Збройних Сил України генерал-лейтенант...<br>Images: <a href="https://armyinform.com.ua/wp-content/uploads/2024/03/znimok-ekrana-2024-03-06-195812-e1709748639448-2.png">000000.png</a><br>Categories: Актуальна тема, Новини<br>Tags: stoprussia, агресія рф, вторгнення рф, Олександр Павлюк, Хроніка оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="614" sizes="(max-width: 1089px) 100vw, 1089px" src="../Images/2024-03-06T20-14-99/000000.png" srcset="../Images/2024-03-06T20-14-99/000000.png" width="1089"> </img></figure><!-- .post-thumbnail -->
<p><strong> Ситуація на фронті залишається тяжкою, але контрольованою. ЗС України планують провести цього року контрударні дії. </strong></p>
<p>Про це <a href="https://t.me/Pavliuk_KSV/5387" rel="nofollow" target="_blank">заявив</a> командувач Сухопутних військ Збройних Сил України генерал-лейтенант Олександр Павлюк в ефірі телемарафону «Єдині новини».</p>
<p>Наразі противник намагається максимально захопити українські території до виборів президента росії, тож «на штурм кидається все можливе і неможливе».</p>
<p>«Усе робиться, щоб перехопити ініціативу. Наше завдання — стабілізувати лінію фронту, максимально знищити ворога, що ми і робимо, і максимально зробити перегрупування для виведення частин, які потребують довготривалого відновлення, на полігони, щоб створити ударне угруповання і в цьому році провести контрударні дії. Нам це вдається. Ситуація стабілізується», — наголосив генерал-лейтенант Олександр Павлюк.</p>
<p>За його словами, залишається ще кілька «гарячих» напрямків, де противник зосереджує велику кількість сил, це:</p>
<ul>
<li>Авдіївка;</li>
<li>напрямок Часового Яру;</li>
<li>напрямок Терни в бік Лиману.</li>
</ul>
<p>Командувач Сухопутних військ зазначив, що щодня на цих ділянках йдуть важкі бої, але українські воїни тримаються і завдають ворогу максимальних втрат, це видно зі щоденних зведень ГШ ЗСУ.</p>
<p>«Думаю, що ми стабілізуємо ситуацію найближчим часом і зробимо все, щоб підготувати війська для переходу до більш активних дій і перехопити ініціативу», — запевнив генерал-лейтенант Олександр Павлюк.</p>
<p>Як повідомляла <a href="https://armyinform.com.ua/2024/03/06/na-fronti-za-dobu-76-boyezitknen-syly-oborony-vidbyly-vorozhi-ataky-na-chotyroh-napryamkah/">АрміяInform</a>, на фронті за добу — 76 боєзіткнень: Сили оборони відбили ворожі атаки на чотирьох напрямках.</p>
</div><p>Source: <a href="https://armyinform.com.ua/2024/03/06/najblyzhchym-chasom-front-stabilizuyetsya-zsu-gotuyut-kontrudar-oleksandr-pavlyuk/">https://armyinform.com.ua/2024/03/06/najblyzhchym-chasom-front-stabilizuyetsya-zsu-gotuyut-kontrudar-oleksandr-pavlyuk/</a></p></body></html>