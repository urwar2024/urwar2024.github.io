<html><body><h1>Cумісність з НАТО: АрміяInform про курс підготовки інструктора академрівня</h1><hr/>Published Time: 2024-03-06T08-54-99<br>Author: Army Inform<br>Description: Навіщо його проводять у Збройних Силах України? Яка країна допомагала нам впровадити цей...<br>Images: <a href="https://armyinform.com.ua/wp-content/uploads/2024/03/golovna-3.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/1-4.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/2-3.jpg">000002.jpg</a><br>Categories: Новини<br>Tags: Systems Approach Training, Канада, Корпус морської піхоти, НАТО, США<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../Images/2024-03-06T08-54-99/000000.jpg" srcset="../Images/2024-03-06T08-54-99/000000.jpg" width="1500"> </img></figure><!-- .post-thumbnail -->
<p><strong> Для головних сержантів вищих військових навчальних закладів та військових частин передбачене проходження курсу підготовки інструктора академічного рівня. </strong></p>
<p><strong>Навіщо його проводять у Збройних Силах України? Яка країна допомагала нам впровадити цей курс? Та що таке «система досягнення результату»? Відповіді на ці запитання шукав кореспондент АрміяInform.</strong></p>
<h2>«Навчаємо людей, як складати програму»</h2>
<p>— Курс триває 10 днів: 8 днів навчальних і 2 — адміністративні, — розповідає керівник курсу підготовки інструктора академічного рівня Дмитро.</p>
<p>За його словами, курс базується на системі Systems Approach Training:</p>
<p>— Це система, скажімо так, досягнення результату. На ній базується написання програм, складання стандартів в армії Канади, Сполучених Штатів. Конкретно у США цим користується Корпус морської піхоти.</p>
<p>Дмитро наголошує, що згадана система передбачає уникнення надмірного навчання. Вона передбачає навчання тому, що є дійсно потрібним, передбачає максимальну ефективність за мінімальну вартість.</p>
<p>— Тобто на цьому курсі ми навчаємо людей, як складати програму. Щоб за нею навчалися люди, яким це потрібно зараз, і навчалися — за мінімально прийнятний час, — додає керівник курсу.</p>
<img alt="" class="alignnone size-full wp-image-548225" height="1000" loading="lazy" src="../Images/2024-03-06T08-54-99/000001.jpg" srcset="../Images/2024-03-06T08-54-99/000001.jpg" width="1500">
<p>Сама система передбачає участь як сержантів, так і офіцерів, генералів.</p>
<p>— Кожна людина під час написання програми відіграє свою роль. Сержант може бути консультантом. Може і солдат взяти участь. Якщо це солдат з бойовим досвідом, то він під час складання програми буде також консультантом.</p>
<p>Офіцер буде, наприклад, керівником групи. А вищий командир може давати якісь вимоги до написання цієї програми. На рівні сержантів ми даємо за 8 днів основні принципи Systems Approach Training, — уточнює Дмитро.</p>
<h2>«Завдяки канадцям ми переклали українською мовою багато навчальних матеріалів»</h2>
<p>На курсі сержанти тренуються складати програми, проводять низку уроків, і на виході розуміють і знають, як складати стандарт, як складати програму.</p>
<p>Знають, як зробити програму підготовки, виходячи з реальних потреб сьогодення, як змінити програму, як зробити навчальний матеріал, як провести оцінювання.</p>
<p>Дмитро каже, що такий курс з’явився, бо наша країна хоче приєднатися до НАТО. А більшість програм Альянсу передбачають використання саме Systems Approach Training.</p>
<img alt="" class="alignnone size-full wp-image-548226" height="1000" loading="lazy" src="../Images/2024-03-06T08-54-99/000002.jpg" srcset="../Images/2024-03-06T08-54-99/000002.jpg" width="1500">
<p>— Канада, Сполучені Штати використовують Systems Approach Training. А ми маємо бути сумісні з країнами-партнерами, — пояснює керівник курсу.</p>
<p>Сама концепція розвитку сержантського, інструкторського складу передбачає, що сержант вищих рівнів повинен розуміти, чому навчання відбувається саме так.</p>
<p>— Тобто сержант не просто візьме програму підготовки і почитає, а він повинен розуміти, чому, наприклад, на цьому курсі стільки-то годин для цього предмета, стільки-то годин для цього. І взагалі, чому цей предмет присутній на цьому курсі, а на іншому — такого предмета немає, — зазначає Дмитро.</p>
<p>Він згадує, що впроваджувати цей курс допомагали канадські офіцери.</p>
<p>— Існує, звісно, одна проблема, яку не можу не озвучити, це — англійська мова. Але сержанти наші продовжують її вчити, і ми вже, дякуючи канадцям, переклали українською мовою багато навчальних матеріалів, — зазначив керівник курсу підготовки інструктора академічного рівня.</p>
<p><em>Фото автора</em></p>
</img></img></div><p>Source: <a href="https://armyinform.com.ua/2024/03/06/cumisnist-z-nato-armiyainform-pro-kurs-pidgotovky-instruktora-akademrivnya/">https://armyinform.com.ua/2024/03/06/cumisnist-z-nato-armiyainform-pro-kurs-pidgotovky-instruktora-akademrivnya/</a></p></body></html>