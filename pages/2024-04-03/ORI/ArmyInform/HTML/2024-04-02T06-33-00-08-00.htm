<html><body><h1>Коли до ворога 10 метрів: про порятунок «Тихона» та «Золотий хрест» від Головнокомандувача</h1><hr/>Published Time: 2024-04-02T06:33:00+08:00<br>Author: Army Inform<br>Description: Роман раніше у війську не служив, тому долучитись до захисту України зі зброєю в руках...<br>Images: <a href="https://armyinform.com.ua/wp-content/uploads/2024/04/02042024lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/04/02.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/04/03.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/04/04.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/04/05.jpg">000004.jpg</a>&nbsp;<a href="https://armyinform.com.ua/wp-content/uploads/2024/04/06.jpeg">000005.jpeg</a><br>Categories: Life story, Новини<br>Tags: lifestory, Володимир «Тихон» Гудім<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-04-02T06-33-00-08-00/000000.jpg" srcset="../Images/2024-04-02T06-33-00-08-00/000000.jpg" width="2000"> </img></figure><!-- .post-thumbnail -->
<p><strong> Далекобійник у цивільному житті Роман став до лав Збройних Сил України наприкінці березня 2022 року. Зробити це раніше не вдавалось — кілька тижнів у ТЦК відмовляли через надмірний наплив добровольців і прагнення відібрати серед них насамперед тих, хто вже мав бойовий досвід чи принаймні проходив військову службу. </strong></p>
<p>Роман раніше у війську не служив, тому долучитись до захисту України зі зброєю в руках йому вдалося лише після наполегливих спроб через місяць після початку широкомасштабного вторгнення.</p>
<p>Відсутність досвіду не стала на заваді вмотивованому захисникові — нині Роман вже молодший сержант 22-ї окремої механізованої бригади, має успішний досвід виконання бойових завдань, авторитет і повагу серед побратимів та командирів.</p>
<p>Про нагородження «Золотим хрестом» від Головнокомандувача ЗСУ АрміяInform він розповідає стримано — каже, що головним своїм досягненням вважає успішне виконання поставлених завдань й особливо те, що всі бійці групи під його керівництвом завжди повертаються живими.</p>
<img alt="" class="alignnone size-full wp-image-562005" height="960" loading="lazy" sizes="(max-width: 1280px) 100vw, 1280px" src="../Images/2024-04-02T06-33-00-08-00/000001.jpeg" srcset="../Images/2024-04-02T06-33-00-08-00/000001.jpeg" width="1280">
<h2>Їхав на базу, а назустріч йшли танки</h2>
<p>35-річний Роман родом з села у Чернігівській області. Після закінчення Київського професійного ліцею водного транспорту працював водієм, ставши справжнім професіоналом-далекобійником. Одружився, має двох дітей — сина і доньку.</p>
<p>Велика війна увірвалась в його життя тоді, коли він перебував удома, готуючись до поїздки у Фінляндію — фура вже стояла завантаженою і готовою до рейсу. Рано-вранці 24 лютого 2022 року Роману зателефонував шеф, наказавши терміново вирушати на базу. Цей дзвінок став точкою відліку між мирним життям і війною.</p>
<p>— Була приблизно п’ята ранку, можливо пів на шосту. Коли рушив по трасі, то назустріч у бік кордону з білоруссю йшли наші танки, лунали вибухи. Тоді я усвідомив, що це не жарти — почалася справжня велика війна.</p>
<h2>Вдячний інструкторам за підготовку</h2>
<p>Вже тоді Роман вирішив, що обов’язково долучиться до Сил оборони України. Втілити це прагнення вдалося лише через місяць — чоловіку довго відмовляли, хоча він ходив до ТЦК кілька тижнів мало не щодня.</p>
<p>— Мене спочатку не брали. Пояснювали, що беруть тільки тих, хто вже служив і брав участь в АТО й ООС. Але я все просився і зрештою через місяць все вдалося — мене погодились узяти. Далі була «учебка», — розповідає Роман.</p>
<p>Підготовка, згадує Роман, була інтенсивною й виявилась надзвичайно корисною. Отриманої бази виявилось цілком достатньо для того, щоб виконувати завдання, вдосконалюючи свої знання, вміння та навички в бойових умовах. Тому інструкторів навчального центру боєць згадує з глибокою щирою вдячністю.</p>
<img alt="" class="vimg alignnone wp-image-562006 size-full" height="1280" loading="lazy" src="../Images/2024-04-02T06-33-00-08-00/000002.jpeg" srcset="../Images/2024-04-02T06-33-00-08-00/000002.jpeg" width="960">
<h2>Коли до ворога 10 метрів…</h2>
<p>Вже у червні 2022 року Роман вирушив боронити Україну на сході. Тоді ж здобув перший бойовий досвід. Битись з ворогом на «нулі» доводилось у ближніх боях — до окупантів було заледве 10–15 метрів.</p>
<p>— Десятиметрова відстань — це дуже близько, практично впритул. Ми бачили їх, вони бачили нас. Можна було перекрикуватися з ворогами, навіть побачити їхні обличчя, — згадує боєць.</p>
<p>Гаряче літо 2022 року стало для Романа часом бойового хрещення. Бої у Пісках, Спартаку, Сєверодонецьку, Лисичанську загартували воїна і, попри біль від утрат побратимів, переконали, що ворог не всемогутній, його можна нищити і перемагати.</p>
<h2>«Золотий хрест» — нагорода за збереження життів побратимів</h2>
<p>Висока відповідальність, наполеглива робота зі самовдосконалення і здобутий бойовий досвід дозволили Роману спочатку стати старшим групи і згодом дослужитись до звання молодшого сержанта. Бійцеві доручали складні завдання, бездоганне виконання яких відзначали заохоченнями і нагородами.</p>
<p>Однією з найвищих із них став «Золотий хрест» — відзнака Головнокомандувача Збройних Сил України, якою нагороджуються особи рядового і сержантського (старшинського) складу за проявлену мужність і успішне виконання завдань під час бою.</p>
<p>Роман згадує про нагороду стримано, стверджуючи, що нічого надзвичайно героїчного не зробив — просто виконував бойові завдання і завжди робив усе можливе для того, щоб усі бійці його групи повернулись живими.</p>
<p>— Всі побратими з груп, які я водив, повертались живими. У мене завжди дві мети — виконати завдання й одночасно зберегти життя бійців. Тільки тоді можна вважати, що все пройшло успішно, — пояснює молодший сержант.</p>
<img alt="" class="vimg alignnone wp-image-562007 size-full" height="1070" loading="lazy" src="../Images/2024-04-02T06-33-00-08-00/000003.jpeg" srcset="../Images/2024-04-02T06-33-00-08-00/000003.jpeg" width="828">
<h2>Старший групи може бути суворим, але бійці за це вдячні</h2>
<p>Для цього старший групи має бути максимально сконцентрованим, зібраним і відповідальним. Часом доводиться бути суворим до побратимів, вимагати швидкого чіткого виконання наказів і навіть часом гримнути на когось із них під час бою.</p>
<p>— Вперше потрапивши під обстріл, новачки інколи впадають в ступор, можуть розгубитися. Тоді доводиться реагувати миттєво — крикнути на бійця, підштовхнути його реагувати і знайти укриття, — розповідає Роман. — Однак в підсумку побратими завжди вдячні за науку, бо розуміють, що вона рятує їм життя.</p>
<p>Згодом навчені ним бійці адаптуються і вже самі починають діяти в бою максимально грамотно й ефективно без зайвих вказівок з боку старшого групи. Тоді вже не лише він страхує їх, але й вони прикривають його. Бійці починають розуміти один одного з пів слова, жесту чи погляду і група завдяки цьому діє як єдиний злагоджений організм.</p>
<h2>Частка секунди і тризуб утримали від пострілу</h2>
<p>Захисник пригадує, як уміння блискавично оцінювати обстановку і ухвалювати правильні рішення допомогло його групі врятувати життя бійцеві, який 46 діб виживав у тилу ворога і потім випадково вийшов до своїх. Про цю неймовірну історію відчайдушної боротьби за життя бійця 22-ї окремої механізованої бригади Володимира «Тихона» Гудіма вже <a href="https://armyinform.com.ua/2024/01/21/46-dniv-v-tylu-voroga-istoriya-tyhona-yakyj-potrapyv-v-otochennya-i-vyzhyv-bez-vody-i-yizhi/">розповідала</a> АрміяInform.</p>
<p>— Це саме наша група помітила його, коли він вийшов зі своєї нори-землянки. Думали, що кацап, я вже навіть приготувався стріляти. Але потім у приціл автомата побачив на його шапці тризуб і зрозумів, що це може бути наш.</p>
<figure aria-describedby="caption-attachment-562009" class="wp-caption alignnone" id="attachment_562009" style="width: 1125px"><img alt="" class="size-full wp-image-562009" height="621" loading="lazy" src="../Images/2024-04-02T06-33-00-08-00/000004.jpg" srcset="../Images/2024-04-02T06-33-00-08-00/000004.jpg" width="1125"/><figcaption class="wp-caption-text" id="caption-attachment-562009">Володимир «Тихон» Гудім</figcaption></figure>
<p>Роман не стримує емоцій, адже від рішенням натиснути на спусковий гачок його відділяла якась частка секунди. Її, втім, вистачило, щоб замість пострілу покликати бійця, наказавши йому повільно підійти.</p>
<p>Потім була виснажлива евакуація, коли для того, щоб вивести «Тихона» для своїх, довелося подолати близько 8 кілометрів по багнюці під дощем. При цьому боєць, наголошує Роман, тримався гідно, намагався попри поранення йти сам.</p>
<p>— Це був грудень 2023 року, тоді були сильні дощі, на берці нещадно налипав бруд — здавалось, що кілограмів по 5 додаткових на кожну ногу. Ми самі були виснажені після перебування на позиції без відпочинку. «Тихон» це розумів і допомагав як міг.</p>
<img alt="" class="alignnone size-full wp-image-562010" height="1024" loading="lazy" src="../Images/2024-04-02T06-33-00-08-00/000005.jpeg" srcset="../Images/2024-04-02T06-33-00-08-00/000005.jpeg" width="960"/>
<h2>Запобігти новим злочинам окупантів — головна мета захисника України</h2>
<p>Історія порятунку «Тихона» — лише один з епізодів виснажливої і небезпечної бойової роботи групи на чолі з молодшим сержантом Романом. На питання, що спонукало його піти до війська і мотивує зараз, він відповідає:</p>
<p>— Я бачив багато відео з Бучі, з інших міст України, з сіл на Чернігівщині, які були під окупацією. Бачив страшні злочини, які вчиняли російські загарбники. Нехай кожен подивиться ці відео і подумає про те, що якщо ми не будемо стояти тут на обороні, то цей жах може прийти до них додому.</p>
<p>Цього, переконаний захисник, не можна допустити в жодному разі, тому всі українці по мірі можливостей мають допомагати боронити нашу країну. Чоловіки ж повинні бути готовими долучитись до Сил оборони зі зброєю в руках.</p>
<p><span style="color: #808080;">Фото з особистого архіву героя</span></p>
</img></img></img></div><p>Source: <a href="https://armyinform.com.ua/2024/04/02/koly-do-voroga-10-metriv-pro-poryatunok-tyhona-ta-zolotyj-hrest-vid-glavkoma/">https://armyinform.com.ua/2024/04/02/koly-do-voroga-10-metriv-pro-poryatunok-tyhona-ta-zolotyj-hrest-vid-glavkoma/</a></p></body></html>