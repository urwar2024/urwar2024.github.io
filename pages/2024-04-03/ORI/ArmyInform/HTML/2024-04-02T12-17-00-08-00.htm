<html><body><h1>Міноборони та ДОТ напрацьовують із НАЗК антикорупційні запобіжники в закупівлях на харчування для ЗСУ</h1><hr/>Published Time: 2024-04-02T12:17:00+08:00<br>Author: Army Inform<br>Description: Про це повідомляє сайт оборонного відомства.    Мета — напрацювати ефективні...<br>Images: <a href="https://armyinform.com.ua/wp-content/uploads/2023/03/harchuvannya-vijskovyh.jpg">000000.jpg</a><br>Categories: Новини<br>Tags: антикорупційна політика, ДОТ, Міністерство оборони, організації харчування ЗСУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="606" src="../Images/2024-04-02T12-17-00-08-00/000000.jpg" srcset="../Images/2024-04-02T12-17-00-08-00/000000.jpg" width="918"> <figcaption class="wp-caption-text">
		Архівне фото</figcaption>
</img></figure><!-- .post-thumbnail -->
<p><strong> Міністерство оборони України спільно з Державним оператором тилу (ДОТ) та начальниками продовольчих служб взяли участь в онлайн-зустрічі Національного агентства з питань запобігання корупції (НАЗК). </strong></p>
<p>Про це повідомляє <a href="https://www.mil.gov.ua/news/2024/04/02/prozorist-u-zakupivlyah-%E2%80%93-cze-zaporuka-doviri-suspilstva-do-minoboroni-%E2%80%93-dmitro-klimenkov/" rel="nofollow" target="_blank">сайт</a> оборонного відомства.</p>
<p>Мета — напрацювати ефективні антикорупційні запобіжники під час здійснення закупівель харчування для Збройних Сил України, а також покращити взаємодію між учасниками цього процесу.</p>
<p>«Прозорість у закупівлях — це запорука фінансової ефективності використання бюджетних коштів та довіри суспільства до Міноборони. Саме тому ми будуємо нову архітектуру закупівель, яка відповідає практикам НАТО. Ми зобов’язані вчасно забезпечувати ЗСУ якісним харчуванням», — зазначив заступник Міністра оборони України Дмитро Кліменков.</p>
<p>Під час зустрічі представники Державного оператора тилу наголосили на важливості розбудови системи тилового забезпечення на засадах доброчесності та кроках у цьому напрямку.</p>
<p>«Наша задача — не тільки забезпечити потреби військових, а і задовольнити запит суспільства на прозорість, доброчесність, усунення корупційних ризиків. Побудова ефективної системи постачання харчування потребує включеності начальників продовольчих служб військових частин, їхньої відповідальної та чіткої роботи», — сказав директор з управління ризиками та комплаєнс ДОТ Дмитро Бігунець.</p>
<p>Заступник голови НАЗК Ярослав Любченко зазначив, що наразі українські експерти спільно з представниками НАТО напрацьовують рекомендації для удосконалення системи оборонних закупівель в межах Стратегічного огляду системи оборонних закупівель Комплексного пакета допомоги НАТО для України.</p>
<p>«Водночас НАЗК розпочинає аналіз корупційних ризиків у цій сфері — до нього будуть залучені всі зацікавлені сторони та міжнародні експерти. Як результат, ми надамо рекомендації, які сприятимуть розбудові доброчесності в оборонних закупівлях та впровадженню вже розпочатої Міноборони реформи», — додав він.</p>
<p>За результатами наради команда ДОТ опрацює пропозиції щодо побудови ефективної взаємодії для забезпечення безперервності постачання.</p>
<p>Як повідомляла АрміяInform, перший етап поставок харчування від законтрактованих постачальників DOT <a href="https://armyinform.com.ua/2024/03/28/z00-fur-z-harchamy-vid-dot-poyihaly-u-vijskovi-chastyny-po-vsij-ukrayini/">успішно завершено</a>. Понад 300 фур вже відправлені у військові частини по всій Україні.</p>
</div><p>Source: <a href="https://armyinform.com.ua/2024/04/02/minoborony-ta-dot-napraczovuyut-iz-nazk-antykorupczijni-zapobizhnyky-v-zakupivlyah-na-harchuvannya-dlya-zsu-2/">https://armyinform.com.ua/2024/04/02/minoborony-ta-dot-napraczovuyut-iz-nazk-antykorupczijni-zapobizhnyky-v-zakupivlyah-na-harchuvannya-dlya-zsu-2/</a></p></body></html>