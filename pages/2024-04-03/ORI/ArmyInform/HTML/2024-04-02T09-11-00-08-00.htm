<html><body><h1>Еволюція Bradley: BAE Systems представив новий варіант універсальної гусеничної платформи AMPV</h1><hr/>Published Time: 2024-04-02T09:11:00+08:00<br>Author: Army Inform<br>Description: Як нагадує аналітик видання Defense Blog Колтон Джонс, AMPV були розроблені для Армії США...<br>Images: <a href="https://armyinform.com.ua/wp-content/uploads/2024/04/1-1.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/04/2-1.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/04/3-1.jpeg">000002.jpeg</a><br>Categories: Новини, Озброєння та техніка<br>Tags: AMPV, BAE Systems, Bradley, ОВТ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-04-02T09-11-00-08-00/000000.jpeg" srcset="../Images/2024-04-02T09-11-00-08-00/000000.jpeg" width="1200"> <figcaption class="wp-caption-text">
		Бронетранспортер AMPV. Фото: BAE Systems</figcaption>
</img></figure><!-- .post-thumbnail -->
<p><strong> Пентагон оголосив, що BAE Systems Land and Armaments LP отримала модифікацію контракту на закупівлю броньованих багатоцільових машин (AMPV) для армії США на суму $754,3 млн. </strong></p>
<p>Як <a href="https://defence-blog.com/bae-systems-nabs-754m-to-procure-ampvs-for-army/" rel="nofollow" target="_blank">нагадує</a> аналітик видання Defense Blog Колтон Джонс, AMPV були розроблені для Армії США як заміна застарілих машин M113, відомих ще з часів війни у ​​В’єтнамі, повідомляє АрміяInform.</p>
<p>Роботи виконуватимуться в Йорку, штат Пенсільванія, з орієнтовною датою завершення 28 лютого 2027 року.</p>
<p>Програма має важливе значення для майбутнього бойової групи бронетанкових підрозділів (ABCT) і виконуватиме стратегію Армії США щодо захисту, мобільності, надійності та оперативної сумісності. AMPV будуть інтегровані з ABCT і працюватимуть разом з танками M1 Abrams і БМП M2 Bradley.</p>
<p>Армія США визначила AMPV своїм пріоритетом для безпеки та живучості солдатів, що відповідає жорстким вимогам захисту особового складу. AMPV використовує аспекти бойової машини піхоти Bradley і самохідної гаубиці M109A7, сприяючи спільності в парку транспортних засобів ABCT.</p>
<p>У серпні 2023 року Пентагон уклав з BAE Systems контракт на повне виробництво, щоб продовжити випуск сімейства транспортних засобів AMPV (FoV) «високими та постійними темпами». AMPV FoV налічує п’ять багатоцільових варіантів, включаючи машини загального призначення, мінометні машини, командні машини, машини для лікування та медичної евакуації.</p>
<figure aria-describedby="caption-attachment-561196" class="wp-caption alignnone" id="attachment_561196" style="width: 1280px"><img alt="" class="size-full wp-image-561196" height="663" loading="lazy" src="../Images/2024-04-02T09-11-00-08-00/000001.jpeg" srcset="../Images/2024-04-02T09-11-00-08-00/000001.jpeg" width="1280"><figcaption class="wp-caption-text" id="caption-attachment-561196">Варіанти машин на базі AMPV. Фото BAE Systems</figcaption></img></figure>
<p>Всього армія США планує замовити близько 3 тисяч бронемашин цього типу в таких варіантах:</p>
<ul>
<li>бронетранспортер M1283 — 522 машини;</li>
<li>медично-евакуаційна M1284 — 790 машин;</li>
<li>медична машина M1285 — 2016 машин;</li>
<li>командирська машина M1286 — 993 машини;</li>
<li>самохідний міномет M1287 — 386 машин.</li>
</ul>
<p>«Загалом американські військові хочуть замовити 3030 бронемашин AMPV, однак при поточному темпі виробництва їх поставка може зайняти орієнтовно 15 років. При цьому мова про бронемашини, які мають замінити собою заслужені M113 у складі бронетанкових груп Армії США. Зараз ці самі M113 займають орієнтовно 30% всієї бронетехніки в кожній із бронетанкових груп американської армії», — <a href="https://defence-ua.com/" rel="nofollow" target="_blank">деталізували</a> деякі подробиці реалізації цього проєкту Пентагону фахівці з ІКК Defense Express.</p>
<p>Але справедливості заради вони зазначили, що у випадку з AMPV мова йде фактично про важкий бронетранспортер, створений на базі БМП M2 Bradley, і котрий повторює компоновку цієї бойової машини піхоти.</p>
<p>Якщо детальніше за характеристиками, то AMPV відрізняється вищим за M113 рівнем бронезахисту, бойова маса становить 34-36 тонн, екіпаж — 2 особи, десант — до 6 осіб, швидкість ходу — до 61 км/год, потужність двигуна — 600 кінських сил.</p>
<p>«Першопочатково планувалось, що AMPV виготовлятиметься у п’яти версіях. Але деякий час тому BAE Systems презентувала також і ЗРК малої дальності на базі AMPV», — додали  експерти Defense Express.</p>
<p>А тим часом концерн BAE Systems <a href="https://www.baesystems.com/en/article/bae-systems-showcases-latest-armored-multi-purpose-vehicle-prototype-at-ausa-global-force" rel="nofollow" target="_blank">представив</a> ще один новий варіант універсальної гусеничної платформи AMPV, яку розробник позиціонує як «подальшу еволюцію БМП M2A4 Bradley». Цього разу вона виконана в конфігурації бойової машини піхоти.</p>
<img alt="" class="alignnone size-full wp-image-561199" height="672" loading="lazy" sizes="(max-width: 1195px) 100vw, 1195px" src="../Images/2024-04-02T09-11-00-08-00/000002.jpeg" srcset="../Images/2024-04-02T09-11-00-08-00/000002.jpeg" width="1195">
<p>AMPV отримала нову модульну верхню частину корпусу під назвою ExMEP (External Mission Equipment Package), яка дозволяє інтегрувати різні види обладнання та баштових систем як у вигляді турелі, що вимагає присутності людини, так і безлюдних.</p>
<p>У представленій версії машина оснащена безлюдною баштою під позначенням UT30 від компанії Elbit America. БМП озброєна автоматичною гарматою Mk44S калібру 30 мм, спареним з нею 7,62-мм кулеметом та пусковою установкою для ПТУР Spike.</p>
<p>«AMPV у варіанті БМП може замінити M2 Bradley як на експортних ринках, так і в Армії США, хоч Пентагон покладає надії на перспективну БМП XM30. Доведення Bradley до рівня AMPV неможливе, хоча вона створена на їх базі, тому що нова машина випускається з нуля, що пов’язано із серйозними змінами в конструкції корпусу та застосуванням нових матеріалів», — зазначила менеджер з комунікацій BAE Systems Дарбі Дейм.</p>
<p>У фірмі-виробнику також додали, що AMPV у версії БМП може також виконувати роль важкої бойової машини піхоти у разі дообладнання основною модульною бронею, яку можна посилити динамічним захистом.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/Vb4bIdiD2UA?feature=oembed" title="AMPV: C-UAS Prototype Live Fire Demonstration" width="640"></iframe></p>
<p>AMPV у версії БМП під час бойових стрільб. Відео: BAE Systems, Inc.</p>
</img></div><p>Source: <a href="https://armyinform.com.ua/2024/04/02/evolyucziya-bradley-bae-systems-predstavyv-novyj-variant-universalnoyi-gusenychnoyi-platformy-ampv/">https://armyinform.com.ua/2024/04/02/evolyucziya-bradley-bae-systems-predstavyv-novyj-variant-universalnoyi-gusenychnoyi-platformy-ampv/</a></p></body></html>