<html><body><h1>Шпигувала за бойовими літаками ЗСУ: поблизу Кривогу Рогу затримали учасницю агентурної мережі фсб</h1><hr/>Published Time: 2024-04-02T10:33:00+08:00<br>Author: Army Inform<br>Description: Про це повідомляє Служба безпеки України.    Зазначається, що наразі затримано шосту...<br>Images: <a href="https://armyinform.com.ua/wp-content/uploads/2024/04/efca3595-c29e-4932-b2fa-9459fdb75472.jpg">000000.jpg</a><br>Categories: Новини<br>Tags: stoprussia, агресія рф, війна, вторгнення рф, колаборант, СБУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../Images/2024-04-02T10-33-00-08-00/000000.jpg" srcset="../Images/2024-04-02T10-33-00-08-00/000000.jpg" width="1280"> </img></figure><!-- .post-thumbnail -->
<p><strong> Контррозвідка Служби безпеки затримала ще одну учасницю агентурної мережі фсб, яку було викрито на початку цього року.  Тоді у Дніпропетровській та Донецькій областях було затримано п’ятьох російських агентів. Серед них — інженерка оборонного заводу та чиновниця міськради на Донеччині, які відстежували геолокації ЗСУ на прифронтових територіях. </strong></p>
<p>Про це <a href="https://t.me/SBUkr/11605" rel="nofollow" target="_blank">повідомляє</a> Служба безпеки України.</p>
<p>Зазначається, що наразі затримано шосту фігурантку. Зловмисниця намагалась виявити військові аеродроми та місця базування української ППО поблизу Кривого Рогу. Також вона відслідковувала напрямки польотів бойової авіації ЗСУ. У разі виявлення «потрібних» об’єктів зловмисниця мала зафіксувати їх геолокації на електронних картах і «прозвітувати» до фсб.</p>
<p>Отриману розвідінформацію агресор планував використати для підготовки повітряних ударів по «цілях» із застосуванням ракетного озброєння та дронів-камікадзе типу Shahed.</p>
<p>Втім, Служба безпеки своєчасно викрила російську агентку, задокументувала її злочинні дії і затримала.</p>
<p>Як повідомили в СБУ, фігуранткою є місцева жителька, ідеологічна прихильниця рашизму. У жовні 2023 року жінка потрапила у поле зору фсб через свою подругу — ще одну учасницю ворожої групи, яка наразі перебуває під вартою.</p>
<p>«Щоб слідкувати за бойовою авіацією та протиповітряною обороною ЗСУ, зрадниця виходила на місцевість. Також вона намагалась виявити і приховано зафіксувати військову інфраструктуру. Комунікацію підтримувала у месенджері з кадровим співробітником фсб. Його особу вже встановлено Службою безпеки», — йдеться в дописі.</p>
<p>Під час обшуків у помешканні фігурантки вилучено мобільний телефон із доказами її листувань з агресором.</p>
<p>Наразі слідчі Служби безпеки повідомили затриманій про підозру за ч. 2 ст. 111 Кримінального кодексу України (державна зрада, вчинена в умовах воєнного стану). Зловмисниця перебуває під вартою. Їй загрожує довічне ув’язнення.</p>
<p>Комплексні заходи проводили співробітники СБУ в Донецькій та Луганській областях за процесуального керівництва обласної прокуратури.</p>
</div><p>Source: <a href="https://armyinform.com.ua/2024/04/02/shpyguvala-za-bojovymy-litakamy-zsu-poblyzu-kryvogu-rogu-zatrymaly-uchasnyczyu-agenturnoyi-merezhi-fsb-kontrrozvidka-sluzhby-bezpeky-zatrymala-shhe-odnu-uchasnyczyu-agenturnoyi-merezhi-fsb-yaku/">https://armyinform.com.ua/2024/04/02/shpyguvala-za-bojovymy-litakamy-zsu-poblyzu-kryvogu-rogu-zatrymaly-uchasnyczyu-agenturnoyi-merezhi-fsb-kontrrozvidka-sluzhby-bezpeky-zatrymala-shhe-odnu-uchasnyczyu-agenturnoyi-merezhi-fsb-yaku/</a></p></body></html>