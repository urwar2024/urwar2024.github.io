<html><body>
<div class='article'>
<div class='title'><h1>Президент звернувся до учасників конференції в Гаазі: Кожен потенційний агресор повинен знати, що на нього чекає</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це він сказав у відеозверненні до учасників конференції «Відновлення справедливості...'/>
<meta property='published_time' content='2024-04-02T13:57:00+08:00'/>
<meta property='tags' content='воєнні злочини в Україні, Володимир Зеленський, Гаага'/>
<meta property='images' content='https://armyinform.com.ua/wp-content/uploads/2024/04/d330aa7a5a97b256f71c1bdca4ae8c53_1712054517_extra_large.jpeg'/>
Author: Army Inform
<br>
Categories: Важливо, Новини
<br>
Description: Про це він сказав у відеозверненні до учасників конференції «Відновлення справедливості...
<br>
Published Time: 2024-04-02T13:57:00+08:00
<br>
Tags: воєнні злочини в Україні, Володимир Зеленський, Гаага
<br>
Images: <a href="https://armyinform.com.ua/wp-content/uploads/2024/04/d330aa7a5a97b256f71c1bdca4ae8c53_1712054517_extra_large.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" sizes="(max-width: 1237px) 100vw, 1237px" src="../../ORI/ArmyInform/Images/2024-04-02T13-57-00-08-00/000000.jpeg" srcset="../../ORI/ArmyInform/Images/2024-04-02T13-57-00-08-00/000000.jpeg" width="1237"/> </figure><!-- .post-thumbnail -->
<p><strong> Президент України Володимир Зеленський заявив, що міжнародні зусилля щодо притягнення росії за воєнні злочини в Україні є тією лінією, від якої може початися рух до надійного миру. </strong></p>
<p>Про це він<a href="https://www.president.gov.ua/news/kozhen-potencijnij-agresor-povinen-znati-sho-na-nogo-chekaye-89993" rel="nofollow" target="_blank"> сказав</a> у відеозверненні до учасників конференції «Відновлення справедливості для України», яка відбувається сьогодні в Гаазі.</p>
<p>«Зброя дає фізичний захист, але саме справедливість повертає відчуття безпеки життя, яке було захищене силою зброї. І відчуття передбачуваності всіх глобальних відносин. Кожен потенційний агресор повинен знати, що на нього чекає, якщо він зруйнує мир. Саме справедливість здатна це забезпечувати», — сказав Володимир Зеленський.</p>
<p>Президент нагадав, що два дні тому відвідав Бучу — місто, яке стало символом російського зла для всього світу.</p>
<p>«Усі ви пам’ятаєте, що було на вулицях Бучі, коли вигнали російських окупантів. Пам’ятаєте, скільки там залишилося тіл вбитих людей. Пам’ятаєте, коли ми почали знаходити масові поховання закатованих українців», – сказав Володимир Зеленський.</p>
<p>Президент наголосив, що потрібно пройти великий шлях, щоб кожен, хто потім прийде у російську владу після путіна, знав: справедливість міцніша за мури Кремля.</p>
<p>Він зазначив, що конференція покликана підбити підсумки прогресу в розслідуванні російських злочинів війни та в координації міжнародних зусиль заради справедливості.</p>
<p>«Маємо робити все можливе заради сили справедливості, щоб справедливість давала справжню силу нашій спільній безпеці — безпеці від російської агресії і терору. І хай кожен, хто руйнує мир, справді боїться опинитися на лаві підсудних у Гаазі», — підкреслив глава держави.</p>
<p> </p>
</div>
</div>
<div class='source'><p>Source: <a href="https://armyinform.com.ua/2024/04/02/prezydent-zvernuvsya-do-uchasnykiv-konferencziyi-v-gaazi-kozhen-potenczijnyj-agresor-povynen-znaty-shho-na-nogo-chekaye/">https://armyinform.com.ua/2024/04/02/prezydent-zvernuvsya-do-uchasnykiv-konferencziyi-v-gaazi-kozhen-potenczijnyj-agresor-povynen-znaty-shho-na-nogo-chekaye/</a></p></div>
</div>
</body></html>