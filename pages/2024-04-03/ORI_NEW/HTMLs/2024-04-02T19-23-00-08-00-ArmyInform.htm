<html><body>
<div class='article'>
<div class='title'><h1>В Україні запустять е-кабінет військовозобов’язаного: глава держави підписав законопроєкт</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Актуальна тема, Новини'/>
<meta property='description' content='Про це йдеться на сайті Верховної Ради України.    У картці законопроєкту вказано, що...'/>
<meta property='published_time' content='2024-04-02T19:23:00+08:00'/>
<meta property='tags' content='Володимир Зеленський, е-кабінет, Президент України'/>
<meta property='images' content='https://armyinform.com.ua/wp-content/uploads/2024/04/1-101.png,
https://armyinform.com.ua/wp-content/uploads/2024/03/a1a568f1967b49238e8557c4b8b9f776a378e371.jpg'/>
Author: Army Inform
<br>
Categories: Актуальна тема, Новини
<br>
Description: Про це йдеться на сайті Верховної Ради України.    У картці законопроєкту вказано, що...
<br>
Published Time: 2024-04-02T19:23:00+08:00
<br>
Tags: Володимир Зеленський, е-кабінет, Президент України
<br>
Images: <a href="https://armyinform.com.ua/wp-content/uploads/2024/04/1-101.png">000000.png</a>&nbsp;<a href="https://armyinform.com.ua/wp-content/uploads/2024/03/a1a568f1967b49238e8557c4b8b9f776a378e371.jpg">000001.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="648" src="../../ORI/ArmyInform/Images/2024-04-02T19-23-00-08-00/000000.png" srcset="../../ORI/ArmyInform/Images/2024-04-02T19-23-00-08-00/000000.png" width="1036"/> </figure><!-- .post-thumbnail -->
<p><strong> Президент України Володимир Зеленський 2 квітня підписав закон, який передбачає запуск електронного кабінету військовозобов'язаного. </strong></p>
<p>Про це <a href="https://itd.rada.gov.ua/billInfo/Bills/Card/42801" rel="nofollow" target="_blank">йдеться</a> на сайті Верховної Ради України.</p>
<p>У картці законопроєкту вказано, що сьогодні його було повернуто з підписом від Президента України.</p>
<p>Законопроєкт <a href="https://itd.rada.gov.ua/billInfo/Bills/Card/42801" rel="nofollow" target="_blank">№10062</a> Про внесення змін до деяких законів України щодо удосконалення порядку обробки та використання даних в державних реєстрах для військового обліку та набуття статусу ветерана війни під час дії воєнного стану було ухвалено Верховною Радою ще майже два місяці тому.</p>
<div class="mIOAIO_blockquote"><blockquote class="_miaomo90"><p>У пояснювальній записці до законопроєкту зазначається, що його розроблено з метою законодавчого удосконалення процедури інформаційної взаємодії між державними реєстрами, встановлення можливості подання заяви (звернення) в паперовій або електронній формі до відповідних державних органів для набуття статусу учасника бойових дій, особи з інвалідністю внаслідок війни та члена сім’ї загиблих (померлих) захисників і захисниць України, а також визначення порядку набуття військовослужбовцями статусу учасника бойових дій під час дії воєнного стану.</p></blockquote></div>
<p>Законопроєкт надає Міністерству оборони України можливість посилити кіберзахист та право розміщувати свої ІТ-системи у військових хмарних спільнотах країн-членів НАТО.</p>
<p>Також Законопроєкт передбачає удосконалення реєстрів призовників, військовозобов’язаних та резервістів, зокрема, у частині налагодження взаємодії між реєстрами, використання даних щодо військового обліку тощо.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/03/15/u-minoborony-prokomentuvaly-rozrobku-elektronnogo-kabinetu-vijskovozobovyazanogo/" target="_blank"><div class="ai-readalso-content"><div class="ai-readalso-title">У Міноборони прокоментували розробку Електронного кабінету військовозобов’язаного</div></div><div class="ai-readalso-thumbnail"><img alt="У Міноборони прокоментували розробку Електронного кабінету військовозобов’язаного" src="../../ORI/ArmyInform/Images/2024-04-02T19-23-00-08-00/000001.jpg" srcset="../../ORI/ArmyInform/Images/2024-04-02T19-23-00-08-00/000001.jpg"/></div></a></figure>
<p>Водночас завдяки прийнятому Законопроєкту буде запроваджено можливість створення і використання цифрового військового-облікового документа — сертифіката. В Україні створять реєстр військовослужбовців ЗСУ та Державної служби спеціального транспорту, який сприятиме наданню онлайн-послуг військовим.</p>
<p>Нагадаємо, 16 січня Верховна Рада підтримала в цілому проєкт закону про створення єдиного електронного реєстру військовозобовʼязаних і автоматичне отримання посвідчення учасника бойових дій.</p>
<p>Як повідомляла <a href="https://armyinform.com.ua/2024/04/02/prezydent-pidpysav-zakon-pro-mobilizacziyu-z-25-rokiv/?preview_id=562264&amp;preview_nonce=fd4ad2c4ff&amp;post_format=standard&amp;_thumbnail_id=562265&amp;preview=true">АрміяInform</a>, Президент України Володимир Зеленський підписав закон, який зменшує вік мобілізації з 27 до 25 років.</p>
</div>
</div>
<div class='source'><p>Source: <a href="https://armyinform.com.ua/2024/04/02/v-ukrayini-zapustyat-e-kabinet-vijskovozobovyazanogo-glava-derzhavy-pidpysav-zakonoproyekt/">https://armyinform.com.ua/2024/04/02/v-ukrayini-zapustyat-e-kabinet-vijskovozobovyazanogo-glava-derzhavy-pidpysav-zakonoproyekt/</a></p></div>
</div>
</body></html>