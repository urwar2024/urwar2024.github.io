<html><body>
<div class='article'>
<div class='title'><h1>У Силах оборони розповіли про найбільшу за пів року механізовану атаку росіян на Авдіївському напрямку</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це розповів офіцер 59 окремої механізованої бригади імені Якова Гандзюка майор Сергій...'/>
<meta property='published_time' content='2024-04-02T07:57:00+08:00'/>
<meta property='tags' content='Авдіївський напрямок'/>
<meta property='images' content='https://armyinform.com.ua/wp-content/uploads/2024/04/tankova-ataka-rusni-632x356-1.jpg'/>
Author: Army Inform
<br>
Categories: Важливо, Новини
<br>
Description: Про це розповів офіцер 59 окремої механізованої бригади імені Якова Гандзюка майор Сергій...
<br>
Published Time: 2024-04-02T07:57:00+08:00
<br>
Tags: Авдіївський напрямок
<br>
Images: <a href="https://armyinform.com.ua/wp-content/uploads/2024/04/tankova-ataka-rusni-632x356-1.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="356" src="../../ORI/ArmyInform/Images/2024-04-02T07-57-00-08-00/000000.jpg" srcset="../../ORI/ArmyInform/Images/2024-04-02T07-57-00-08-00/000000.jpg" width="632"/> </figure><!-- .post-thumbnail -->
<p><strong> Військові рф постійно намагаються прорватися крізь українські позиції на Авдіївському напрямку, проводять штурмові дії і розвідку, але наразі успіху не мають. </strong></p>
<p>Про це розповів офіцер 59 окремої механізованої бригади імені Якова Гандзюка майор Сергій Цехоцький в ефірі телемарафону <a href="https://www.youtube.com/watch?v=WY8sDvZdWEA" rel="nofollow" target="_blank">“Єдині новини”.</a></p>
<p>«Малі штурмові піхотні групи йдуть майже безперервно. Це супроводжується постійним супроводом FPV-дронів та артилерійськими обстрілами», — сказав Сергій Цехоцький.</p>
<p>Він також прокоментував механізовану атаку росіян, під час якої 36 танків та 12 ворожих БМП намагалися прорвати українську оборону. Наші захисники знищили 12 танків та 8 БМП.</p>
<p>На думку експертів, ця атака стала найбільшою з жовтня минулого року та однією з найбільших за понад два роки широкомасштабного вторгнення.</p>
<p>«Вся важка техніка, що з’являється на полі бою, це перша мішень. Туди концентруються всі сили. Піднімаються дрони, працює артилерія. Потім противник панікує, кидає техніку і втікає з поля бою. Далі поодиноко добивають піхоту і дрони допалюють техніку, щоб її не можна було відновити», — сказав Сергій Цехоцький.</p>
<p>За його словами, були випадки, коли росіяни піднімалися в психічну атаку у двох напрямках. В одному місці задіювали техніку, наприклад, в районі Первомайського. Водночас група до 30 осіб наступала на Невельське.</p>
<p>«Йшли в повний зріст, через поле, незважаючи ні на що», — додав офіцер.</p>
<p>Як повідомляла АрміяInform, в останні дні березня на Донеччині росіяни <a href="https://armyinform.com.ua/2024/04/01/epichne-znyshhennya-kolony-okupantiv-vyklykalo-isteryku-sered-rosijskyh-propagandystiv/">зазнали епічної поразки,</a> спробувавши атакувати позиції Сил оборони — знищення великої колони ворожої техніки підтверджує 25 окрема повітрянодесантна Січеславська бригада.</p>
<p>У понеділок, 1 квітня, <a href="https://www.facebook.com/dshv25opdbr/videos/%D0%B4%D0%BB%D1%8F-%D0%BD%D0%B0%D1%81-%D0%BD%D0%B5%D0%BC%D0%B0%D1%94-%D0%BD%D0%B5%D0%BC%D0%BE%D0%B6%D0%BB%D0%B8%D0%B2%D0%BE%D0%B3%D0%BE%D1%81%D1%96%D1%87%D0%B5%D1%81%D0%BB%D0%B0%D0%B2%D1%81%D1%8C%D0%BA%D1%96-%D0%B4%D0%B5%D1%81%D0%B0%D0%BD%D1%82%D0%BD%D0%B8%D0%BA%D0%B8-%D0%B7%D0%BD%D0%B8%D1%89%D0%B8%D0%BB%D0%B8-%D0%BA%D0%BE%D0%BB%D0%BE%D0%BD%D1%83-%D0%B2%D0%BE%D1%80%D0%BE%D0%B6%D0%BE%D1%97-%D1%82%D0%B5%D1%85%D0%BD%D1%96%D0%BA%D0%B8%D1%87/1398289090853951/?locale=ru_RU" rel="nofollow noopener" target="_blank">25-та ОПДБр </a>та<a href="https://t.me/ua_dshv/2301" rel="nofollow noopener" target="_blank"> Командування ДШВ</a> поширили відео, на якому зафіксовано знищення колони ворожої техніки, в якій можна нарахувати близько десяти одиниць техніки.</p>
</div>
</div>
<div class='source'><p>Source: <a href="https://armyinform.com.ua/2024/04/02/u-sylah-oborony-rozpovily-pro-najbilshu-za-piv-roku-mehanizovanu-ataku-rosiyan-na-avdiyivskomu-napryamku/">https://armyinform.com.ua/2024/04/02/u-sylah-oborony-rozpovily-pro-najbilshu-za-piv-roku-mehanizovanu-ataku-rosiyan-na-avdiyivskomu-napryamku/</a></p></div>
</div>
</body></html>