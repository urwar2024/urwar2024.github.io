<html><body>
<div class='article'>
<div class='title'><h1>Міжнародний Реєстр збитків оголосив про початок прийому заяв</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомили на сайті реєстру.  Реєстр збитків починає свою роботу поетапно....'/>
<meta property='published_time' content='2024-04-02T20:47:00+08:00'/>
<meta property='tags' content='stoprussia, агресія рф, війна, вторгнення рф'/>
<meta property='images' content='https://armyinform.com.ua/wp-content/uploads/2023/11/selidove-obstril.jpg'/>
Author: Army Inform
<br>
Categories: Новини
<br>
Description: Про це повідомили на сайті реєстру.  Реєстр збитків починає свою роботу поетапно....
<br>
Published Time: 2024-04-02T20:47:00+08:00
<br>
Tags: stoprussia, агресія рф, війна, вторгнення рф
<br>
Images: <a href="https://armyinform.com.ua/wp-content/uploads/2023/11/selidove-obstril.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="589" src="../../ORI/ArmyInform/Images/2024-04-02T20-47-00-08-00/000000.jpg" srcset="../../ORI/ArmyInform/Images/2024-04-02T20-47-00-08-00/000000.jpg" width="884"/> <figcaption class="wp-caption-text">
		Ілюстративне фото</figcaption>
</figure><!-- .post-thumbnail -->
<p><strong> Реєстр збитків, завданих агресією рф проти України розпочинає прийом заяв про відшкодування збитків, спричинених російською агресією. </strong></p>
<p class="">Про це <a href="https://rd4u.coe.int/en/home/-/asset_publisher/Su3og9ViDT37/content/register-of-damage-for-ukraine-opens-for-claims?_com_liferay_asset_publisher_web_portlet_AssetPublisherPortlet_INSTANCE_Su3og9ViDT37_assetEntryId=387534&amp;_com_liferay_asset_publisher_web_portlet_AssetPublisherPortlet_INSTANCE_Su3og9ViDT37_redirect=https%3A%2F%2Frd4u.coe.int%2Fen%2Fhome%3Fp_p_id%3Dcom_liferay_asset_publisher_web_portlet_AssetPublisherPortlet_INSTANCE_Su3og9ViDT37%26p_p_lifecycle%3D0%26p_p_state%3Dnormal%26p_p_mode%3Dview%26_com_liferay_asset_publisher_web_portlet_AssetPublisherPortlet_INSTANCE_Su3og9ViDT37_cur%3D0%26p_r_p_resetCur%3Dfalse%26_com_liferay_asset_publisher_web_portlet_AssetPublisherPortlet_INSTANCE_Su3og9ViDT37_assetEntryId%3D387534%23p_com_liferay_asset_publisher_web_portlet_AssetPublisherPortlet_INSTANCE_Su3og9ViDT37#p_com_liferay_asset_publisher_web_portlet_AssetPublisherPortlet_INSTANCE_Su3og9ViDT37" rel="nofollow" target="_blank">повідомили</a> на сайті реєстру.</p>
<p class="">Реєстр збитків починає свою роботу поетапно. З 2 квітня розпочнеться прийом заяв в одній категорії — пошкодження або знищення житлової нерухомості.</p>
<p class="">Інші категорії запустять протягом року, але велика кількість із них — особливо категорії заяв від осіб, які найбільше постраждали від війни, а також заяв, пов’язаних з пошкодженням або руйнуванням об’єктів критичної інфраструктури України, — відкриються вже через кілька місяців.</p>
<p class="">«Реєстр прийматиме заяви від людей, бізнесу та держави Україна стосовно більш ніж 40 категорій шкоди, включаючи втрату життя, тілесні ушкодження, тортури та сексуальне насильство, примусову депортацію, втрату майна та іншу економічну шкоду, а також шкоду, завдану історичній та культурній спадщині та навколишньому середовищу», — йдеться в повідомленні.</p>
<p class="">Реєстр очікує на подання безпрецедентно великої кількості заяв — від 6 до 8 мільйонів. Лише в першій категорії, яка відкрилась сьогодні, Реєстр передбачає, що отримає від 300 до 600 тисяч заяв про відшкодування.</p>
<p class="">З перших днів можливість подання заяв до Реєстру матимуть ті, хто звертався з заявою про пошкоджене чи знищене майно за програмою «єВідновлення», зафіксував шкоду в Реєстрі знищеного та пошкодженого майна та отримав Акт огляду від місцевої влади.</p>
<p class="">Але вже за кілька тижнів подати заяву зможе кожен власник зруйнованого житла — в тому числі й на тимчасово окупованих територіях.</p>
<p class="">«Сьогодні ми робимо величезний крок у справі відновлення справедливості та відшкодування збитків, завданих Україні та українцям війною. Відтепер Реєстр збитків для України перетворюється з концептуальної ідеї у практичний інструмент. Це не просто база даних, через систематичне документування кожного випадку, ми покладаємо основу для процесу, який дозволить світу побачити масштаби збитків, завданих Україні, і забезпечить, щоб кожен, хто постраждав, отримав справедливе відшкодування», — заявив виконавчий директор Реєстру збитків для України Маркіян Ключковський.</p>
<p>Як повідомляла АрміяInform, до Реєстру збитків може <a href="https://armyinform.com.ua/2024/04/02/do-reyestru-zbytkiv-mozhe-buty-podano-do-8-mln-zayav-na-vidshkoduvannya-denys-shmygal/">бути подано до 8 млн заяв</a> на відшкодування.</p>
</div>
</div>
<div class='source'><p>Source: <a href="https://armyinform.com.ua/2024/04/02/mizhnarodnyj-reyestr-zbytkiv-ogolosyv-pro-pochatok-pryjomu-zayav/">https://armyinform.com.ua/2024/04/02/mizhnarodnyj-reyestr-zbytkiv-ogolosyv-pro-pochatok-pryjomu-zayav/</a></p></div>
</div>
</body></html>