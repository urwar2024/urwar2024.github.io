<html><body><h1>Опрацьовано вже понад півтори тисячі рапортів на переведення — Міноборони</h1><hr/>Published Time: 2024-11-19T18:07:00+08:00<br>Author: Army Inform<br>Description: Про це повідомило 19 листопада Міністерство оборони України.    «Кількість рапортів...<br>Images: <a href="https://armyinform.com.ua/wp-content/uploads/2024/11/mou_perevedennya-1.jpg">000000.jpg</a><br>Categories: Новини<br>Tags: армія, МОУ, переведення<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1080" sizes="(max-width: 1080px) 100vw, 1080px" src="../Images/2024-11-19T18-07-00-08-00/000000.jpg" srcset="../Images/2024-11-19T18-07-00-08-00/000000.jpg" width="1080"> </img></figure><!-- .post-thumbnail -->
<p><strong> Минулого тижня у застосунку Армія+ запустився сервіс, який дає можливість змінити місце служби для військових у ЗСУ. За цей час було оброблено понад 1 500 відповідних рапортів. З них понад 500 були повністю погоджені. </strong></p>
<p>Про це <a href="https://mod.gov.ua/news/2024/11/19/ponad-500-raportiv-na-zminu-misczya-sluzhbi-cherez-armiya-pogodzheni" rel="nofollow" target="_blank">повідомило 19 листопада</a> Міністерство оборони України.</p>
<p>«Кількість рапортів свідчить — військові очікували на можливість змінити місце служби без довгих погоджень, бюрократії та безпідставних відмов. Натомість кількість погоджених демонструє, що сервіс працює ефективно. Цифровізація продовжує змінювати наше військо на військо майбутнього, де будь-яка послуга отримується просто, прозоро і швидко», — зазначила заступниця міністра з питань цифровізації Катерина Черногоренко.</p>
<p>Зміна місця служби через Армія+ має доволі простий алгоритм. Необхідно подати рапорт, додати до нього військовий квиток чи посвідчення офіцера, рекомендаційний  лист від іншої частини. У деяких випадках потрібен висновок ВЛК, наприклад, якщо військовий хоче перевестися із бойової частини у тилову.</p>
<p>Далі рапорт потрапляє у Кадровий центр ЗСУ. Якщо немає підстав для відмови — готується наказ, який згодом підписують або головнокомандувач ЗСУ, або начальник Генштабу.</p>
<p>«Також унікальним цей сервіс робить те, що зміна місця служби може відбуватися без погодження командира. Воно потрібне лише в окремих випадках і його отримуватиме саме Кадровий центр ЗСУ, а не військовий. Робимо все, щоб максимально вивільнити час для людей на ефективну службу», — додала Катерина Черногоренко.</p>
<p>Окрім того, що новий алгоритм зміни місця служби простий, він ще й прозорий. Якщо військовому відмовлять, то він отримає причину чому це сталося. Зараз найчастіші причини відмов такі:</p>
<p>— рапорт подають військові, які служать не у ЗСУ;</p>
<p>— відсутність висновку ВЛК для переведення у тилову частину із бойової;</p>
<p>— не вистачає копій всіх сторінок військового документа із записами про проходження служби.</p>
<p>Як повідомляла АрміяInform, Міноборони у 2024 році <a href="https://armyinform.com.ua/2024/11/18/minoborony-u-2024-roczi-zabezpechylo-postachannya-zhinochogo-odyagu-dlya-zahysnycz-na-158-mln-grn/">забезпечило постачання</a> одягу для захисниць на 158 млн грн.</p>
</div><p>Source: <a href="https://armyinform.com.ua/2024/11/19/opraczovano-vzhe-ponad-pivtory-tysyachi-raportiv-na-perevedennya-minoborony/">https://armyinform.com.ua/2024/11/19/opraczovano-vzhe-ponad-pivtory-tysyachi-raportiv-na-perevedennya-minoborony/</a></p></body></html>