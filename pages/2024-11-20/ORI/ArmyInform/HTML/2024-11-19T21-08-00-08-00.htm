<html><body><h1>Смертники у Часовому Ярі: росіяни біжать у «м’ясну» розвідку під страхом розстрілу</h1><hr/>Published Time: 2024-11-19T21:08:00+08:00<br>Author: Army Inform<br>Description: Про це в ефірі національного телемарафону «Єдині новини» розповіла речниця ОТУ «Луганськ»...<br>Images: <a href="https://armyinform.com.ua/wp-content/uploads/2024/11/chasiv_yar-1.jpg">000000.jpg</a><br>Categories: Новини<br>Tags: Краматорський напрямок, Сіверський напрямок, Торецьк, Торецький напрямок, Часів Яр<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="857" src="../Images/2024-11-19T21-08-00-08-00/000000.jpg" srcset="../Images/2024-11-19T21-08-00-08-00/000000.jpg" width="1284"> <figcaption class="wp-caption-text">
		Скриншот карти https://deepstatemap.live/</figcaption>
</img></figure><!-- .post-thumbnail -->
<p><strong> До «м’ясної» розвідки боєм та «м’ясних» штурмів у Часовому Ярі окупанти вдаються під страхом фізичної розправи з боку власного командування. Така тактика не приносить успіху, адже бійці Сил оборони регулярно знищують малі групи піхоти ворога, які проникають у місто. </strong></p>
<p>Про це в ефірі національного телемарафону «Єдині новини» <a href="https://www.youtube.com/watch?v=j5TqaWCCdUg" rel="noopener" target="_blank">розповіла</a> речниця ОТУ «Луганськ» майор Анастасія Бобовнікова.</p>
<p>— На Торецькому напрямку ворог постійно штурмує місто Торецьк. Окрім того, бої йдуть поруч з Неліпівкою і поруч з Торецьком — це селище Щербинівка. На Краматорському напрямку в районі Часового Яру ворог накопичує свої сили, а на Сіверському напрямку буквально сьогодні за день ворог вже 13 разів обстрілював КАБами, — повідомила вона.</p>
<p>Офіцер розповіла, що попри постійні штурми окупанти не мають успіху ані в Торецьку, ні в Часовому Ярі.</p>
<p>— Ворог не просувається. Ми зупиняємо усі його спроби, усі штурми — як у Торецьку, так і в Часовому Ярі, — запевнила військова.</p>
<p>Речниця заперечила інформацію про просування окупантів у Часовому Ярі.</p>
<p>— Я знаю, що ви мабуть хочете запитати про нібито просування у Часовому Ярі. Однак я скажу, що це не просування, а скоріше така ситуація, коли ворог перебігає через канал і проводить розвідку наших позицій, — пояснила вона.</p>
<p>Анастасія Бобовнікова описала тактику ворога.</p>
<p>— Вони просто біжать вперед і хто добіг — той добіг, хто не добіг — той не добіг. Це більше схоже на «м’ясну» розвідку, коли підрозділи просто кидають і намагаються прощупати, де є слабше місця, де сильні місця, де ворог не може прийти, — розповіла військова.</p>
<p>Речниця запевнила, що спроби просування ворога виявляють і зупиняють.</p>
<p>— Такі спроби, звісно, виявляються. Ворог знищується, групи вражаються і противник не просувається, — повідомила офіцер.</p>
<p>При цьому морально-психологічний дух окупантів, за її словами, дуже низький — уперед вони біжать через страх покарання — аж до фізичної страти — з боку свого командування.</p>
<p>— У них морально-психологічний дух дуже низький. Вони не хочуть бігти в такі «м’ясні» штурми. Це скоріше смертники, яких погнали на вірну смерть під страхом розстрілу. Тому що такі заяви ми фіксували в наших перехопленнях, коли керівники, командири ворогів просто казали їм, що якщо вони підуть у бій — то [на них чекає] розстріл, — повідомила речниця ОТУ «Луганськ».</p>
<p>Анастасія Бобовнікова розповіла, що таких випадків фіксується чимало — інколи виконувати наказ відмовляються цілі підрозділи російських окупаційних військ.</p>
<p>— Таких людей багато. Є цілі підрозділи, які відмовлялися йти у штурми. Однак, на жаль, їх змушують просто це робити. Звісно, вони бояться розстрілу, а так у них є шанс добігти і потрапити в полон і в полоні зберегти своє життя, — пояснила військова.</p>
<p>Раніше АрміяInform повідомляла, що <a href="https://armyinform.com.ua/2024/11/15/miski-boyi-vazhka-i-brudna-robota-shhodnya-v-toreczku-minusuyut-do-sotni-okupantiv/">щодня в Торецьку мінусують до сотні окупантів</a>.</p>
</div><p>Source: <a href="https://armyinform.com.ua/2024/11/19/smertnyky-u-chasovomu-yari-rosiyany-bizhat-u-myasnu-rozvidku-pid-strahom-rozstrilu/">https://armyinform.com.ua/2024/11/19/smertnyky-u-chasovomu-yari-rosiyany-bizhat-u-myasnu-rozvidku-pid-strahom-rozstrilu/</a></p></body></html>