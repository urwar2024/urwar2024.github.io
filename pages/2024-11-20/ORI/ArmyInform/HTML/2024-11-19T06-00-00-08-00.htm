<html><body><h1>1000 днів широкомасштабної війни: мілітарі історик назвав знакові події</h1><hr/>Published Time: 2024-11-19T06:00:00+08:00<br>Author: Army Inform<br>Description: 1000 днів часу, за який Україна викарбувала кров’ю і залізом свою назву на мапі світу,...<br>Images: <a href="https://armyinform.com.ua/wp-content/uploads/2024/11/1000-scaled.webp">000000.webp</a>&nbsp;<a href="https://armyinform.com.ua/wp-content/uploads/2023/02/hronologiya-vijny.jpg">000001.jpg</a>&nbsp;<a href="https://armyinform.com.ua/wp-content/uploads/2023/02/hronika-vijny2.jpg">000002.jpg</a>&nbsp;<a href="https://armyinform.com.ua/wp-content/uploads/2023/02/6748af2d-8d96-40b5-9069-9ec0cf28c9d2.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/02/2_years.jpg">000004.jpg</a><br>Categories: Новини, Публікації<br>Tags: 1000 днів Великої війни<br><div class="single-content">
<figure class="post-thumbnail">
<img alt="Колаж Віталія Солоного / АрміяInform" class="attachment-post-thumbnail size-post-thumbnail wp-post-image" height="1148" sizes="(max-width: 2048px) 100vw, 2048px" src="../Images/2024-11-19T06-00-00-08-00/000000.png" srcset="../Images/2024-11-19T06-00-00-08-00/000000.png" width="2048"> <figcaption class="wp-caption-text">
		Колаж Віталія Солоного / АрміяInform</figcaption>
</img></figure><!-- .post-thumbnail -->
<p><strong> 1000 днів широкомасштабної війни — 2 роки, 8 місяців, 27 днів тривог, відчаю, стресу, молитов, а водночас стійкості, мужності, спротиву, героїзму. </strong></p>
<p>1000 днів часу, за який Україна викарбувала кров’ю і залізом свою назву на мапі світу, виховала повагу і захоплення барвами свого Стягу, бездоганними геометричними формами національного Герба та лицарським чином Воїнів Світла — Збройних Сил України на всій земній кулі. 1000 днів, що утвердили нас як монолітну націю — етнічну, політичну, духовну.</p>
<p>Звісно, у війні, що триває 10 років і 9 місяців, понад чверть якої вже широкомасштабна, говорити такі пафосні сенси якось уже не комільфо… Адже на 1000-й день відчувається загальна втома від того, що відбувається: від щоденної статистики втрат, обстрілів, руйнувань, від просувань ворога в стертих з лиця землі населених пунктах сходу України. Окрім того, щодня кожному доводиться відфільтровувати ворожі ІПСО від об’єктивних новин в інформаційному просторі, що накладається на здебільшого недоспані через постійні «шахедні» атаки ночі…</p>
<p>Але хоч точиться війна, та все ж життя триває. І кожен, хто проживає цей тисячний день, неодмінно згадає всі ті етапи протистояння, що викликають не тільки сум, а й гордість, повагу, натхнення на подальшу боротьбу до неминучої нашої Перемоги.</p>
<p>Згадаємо і спробуємо систематизувати періоди російсько-української війни і ми, разом з мілітарним істориком, головою ГО «Центр мілітарної історії» Василем Павловим.</p>
<p>«Ця війна з усіх війн України, які вона вела протягом своєї історії, є найбільш інформатизованою. У зв’язку з цим, ми маємо велику кількість матеріалів, інформації, свідчень, які мають абсолютно різне походження. Це офіційні документи і неофіційні ролики в мережах Facebook, TikTok, Youtube тощо. Це наукові дослідження, публіцистичні дослідження, статті в інформаційних ресурсах, документальні фільми, сюжети в новинах. Все це створює величезний масив інформації, який дійсно необхідно систематизувати», — каже Василь Павлов.</p>
<p>Пам’ятати і розуміти те, як розвивається війна дуже важливо, бо кожна війна має свої етапи. Широкомасштабній передувала «гібридна» фаза, що розпочалася окупацією Криму.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/02/22/hronologiya-rosijsko-ukrayinskoyi-vijny-gibrydna-faza/" target="_blank"><div class="ai-readalso-content"><div class="ai-readalso-title">Хронологія російсько-української війни: «гібридна» фаза (лютий 2014 — лютий 2022)</div></div><div class="ai-readalso-thumbnail"><img alt="Хронологія російсько-української війни: «гібридна» фаза (лютий 2014 — лютий 2022)" src="../Images/2024-11-19T06-00-00-08-00/000001.jpg" srcset="../Images/2024-11-19T06-00-00-08-00/000001.jpg"/></div></a></figure>
<p>Потім, від липня 2021 року, йшла підготовка до «великої війни», яка, на жаль, була неминучою.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/02/23/hronologiya-rosijsko-ukrayinskoyi-vijny-pidgotovcha-faza-shyrokomasshtabnogo-vtorgnennya/" target="_blank"><div class="ai-readalso-content"><div class="ai-readalso-title">Хронологія російсько-української війни: підготовча фаза широкомасштабного вторгнення</div></div><div class="ai-readalso-thumbnail"><img alt="Хронологія російсько-української війни: підготовча фаза широкомасштабного вторгнення" src="../Images/2024-11-19T06-00-00-08-00/000002.jpg" srcset="../Images/2024-11-19T06-00-00-08-00/000002.jpg"/></div></a></figure>
<p>А коли 24 лютого 2022 року російська федерація здійснила відкритий широкомасштабний напад на Україну — розпочався новий період російської агресії проти України, який науковці також ділять на частини. Зокрема, фахівці Національного університету оборони України виокремлюють кілька стратегічних оборонних і наступальних операцій, а Василь Павлов віддає перевагу періодизації за роками.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/02/24/hronologiya-rosijsko-ukrayinskoyi-vijny-etapy-vidsichi-vtorgnennya-rf/" target="_blank"><div class="ai-readalso-content"><div class="ai-readalso-title">Хронологія російсько-української війни: етапи відсічі вторгнення рф</div></div><div class="ai-readalso-thumbnail"><img alt="Хронологія російсько-української війни: етапи відсічі вторгнення рф" src="../Images/2024-11-19T06-00-00-08-00/000003.jpeg" srcset="../Images/2024-11-19T06-00-00-08-00/000003.jpeg"/></div></a></figure>
<p>«Оскільки ми перебуваємо в новому інформаційному суспільстві, де події розвиваються швидше, аналізуються швидше, навіть історія пишеться швидше, то, і прості люди, і інформаційні ресурси, і навіть науковці потребують набагато швидшої періодизації. Ми де-факто періодизуємо цю війну за роками, або за кампаніями: кампанія 22 року, кампанія 23 року, кампанія 24-го.</p>
<p>Так, кампанію 2024 року умовно можна ділити, як це робиться традиційно, на зимово-весняну, весняно-літню, літньо-осінню, і зараз вже ми вступили в осінньо-зимову кампанію. Кожен із цих періодів має свої особливості і характерні риси, пов’язані з кліматом, з територією, з природою, але водночас вони мають особливості, пов’язані, наприклад, з проведенням мобілізаційної кампанії в нас, завершенням чи відкриттям прихованої мобілізації в росії. Вони збігаються з наданням чи ненаданням нам військово-технічної допомоги. Тобто є дуже багато чинників, які можуть вплинути на ту чи іншу періодизацію, якою б вона не була — чи вона буде календарною, чи подієвою, чи знаковою, тобто буде спиратися на якісь окремі знакові події, від яких ми будемо відраховувати.</p>
<p>Знаковою була, наприклад, періодизація 2022 року. Фактично вся вона базувалася не стільки на календарі, скільки на знакових подіях, які можна було відзначити (Битва за Київ, втеча окупантів з острова Зміїний, Харківська і Херсонська наступальні операції.— Авт.). Але така періодизація можлива лише під час активної фази ведення бойових дій, коли обидва супротивники є активними. На даний момент ми змушені через низку чинників відповідати на дії росії.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/02/24/hronologiya-shyrokomasshtabnogo-vtorgnennya-armiyainform-pro-golovni-podiyi-za-dva-roky/" target="_blank"><div class="ai-readalso-content"><div class="ai-readalso-title">Хронологія широкомасштабного вторгнення: АрміяInform про головні події за два роки</div></div><div class="ai-readalso-thumbnail"><img alt="Хронологія широкомасштабного вторгнення: АрміяInform про головні події за два роки" src="../Images/2024-11-19T06-00-00-08-00/000004.jpg" srcset="../Images/2024-11-19T06-00-00-08-00/000004.jpg"/></div></a></figure>
<p>Якщо говорити про кампанію 2024 року, то тут постає питання будь-якої війни: як ми пишемо її історію? Ми пишемо історію через наші дії чи ми пишемо історію через дії супротивника? Я хочу це пояснити. Опис будь-якої війни полягає в тому, що його можна зробити по-різному: як діяв супротивник і як ми йому протидіяли, або як діяли ми, а супротивник відповідав на наші дії. І в цьому є суттєва різниця. Вона полягає в тому, хто задає ініціативу, хто описує і як описує. Кажуть, що історію пишуть переможці (а в даній війні, сподіваюся, переможемо ми), але ситуація вимагає, щоб історію цієї війни вже писали, до її завершення. І це робимо ми, але це роблять і росіяни», — пояснює Василь Павлов.</p>
<p>Зокрема, знаковими для нас у поточному році були: знищення російських літаків далекого радіолокаційного виявлення А-50У над Азовським морем та Краснодарським краєм, підписання Безпекових угод та Глобальний саміт миру, Бої на півночі Харківщини та в Курській області рф.</p>
<p>«Курська операція — це дійсно абсолютно нова віха, новий елемент. Це не визволення окупованих територій, а перенесення бойових дій на офіційну територію ворога, яка визнана міжнародними кордонами. Але, як і у випадку з нами, жодна міжнародна організація не змогла вплинути на ці дії.</p>
<p>Україна, відверто кажучи, здійснила акт агресії. У цьому немає нічого поганого. Ми здійснили акт агресії у відповідь на акт агресії. Але ми дійсно зробили те, що дуже важко зробити в оборонних війнах — перенесли бойові дії на територію супротивника. У такий спосіб ми, як люблять казати, перегорнули дошку. Тобто ми змінили правила гри, змінили підходи до них. І тим самим дуже багато планів росіян на літньо-осінню кампанію, на другу частину або на кінець літа, були кардинально сплутані. Адже вони змушені були на це відповідати, при чому відповідати, можливо, не стільки на самій лінії фронту, скільки в інформаційній площині, для своїх громадян. Вони можуть скільки завгодно просуватися на території України, але досі не можуть позбутися того, що на території власне росії перебувають українські війська. Ця територія є доволі немаленькою. І що робити із цими військами, росія на даний момент не винайшла», — зауважує Василь Павлов.</p>
<p>Так історично склалося, що люди пам’ятають «останню кров» — найближчу в часі до них війну. Такою до подій 2014-го, а потім і 2022 року для багатьох з нас була Друга світова. Колись, будучи школярем і дізнавшись, що період німецької окупації Києва тривав 778 днів, я довго думав про те, як це — стільки часу жити фактично як у в’язниці, без прав і свобод, під загрозою розстрілу будь-якої миті… Старі люди в 1990-ті, згадуючи «останню війну» — Другу світову, казали, що будь-які негаразди можна пережити, аби не було війни…</p>
<p>Але вона є. Вже 1000 днів щодня ворог намагається знищити нас. Маріуполь, приміром, в окупації довше, ніж під час Другої світової. Зараз колективна пам’ять українців будує грандіозну канву образів і символів, подій і явищ, героїв та антигероїв, які стали визначальними в українському спротиві російській агресії і сформують образ «останньої крові», «останньої війни» для наступних поколінь. Отже, російсько-українська війна і Перемога в ній надовго залишаться стрижнем національної пам’яті українців. Хочеться, щоб лишалися такими назавжди.</p>
</div><p>Source: <a href="https://armyinform.com.ua/2024/11/19/1000-dniv-shyrokomasshtabnoyi-vijny-hronologiya-zla/">https://armyinform.com.ua/2024/11/19/1000-dniv-shyrokomasshtabnoyi-vijny-hronologiya-zla/</a></p></body></html>