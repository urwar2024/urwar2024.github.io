<html><body><h1>Кров’ю без заліза: на Півдні росіяни застосовують тактику «просочування»</h1><hr/>Published Time: 2024-11-19T20:21:00+08:00<br>Author: Army Inform<br>Description: Тактику окупантів в ефірі національного телемарафону «Єдині новини» описав і пояснив...<br>Images: <a href="https://armyinform.com.ua/wp-content/uploads/2024/11/2753219.jpg">000000.jpg</a><br>Categories: Новини<br>Tags: ворожі втрати, втрати ворога, ОУВ Таврія, Південь, південь України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="385" src="../Images/2024-11-19T20-21-00-08-00/000000.jpg" srcset="../Images/2024-11-19T20-21-00-08-00/000000.jpg" width="610"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Окупанти адаптуються до умов на полі бою на Півдні України. Вони намагаються якомога менше застосовувати бронетехніку, діючи натомість малими піхотними групами. </strong></p>
<p>Тактику окупантів в ефірі національного телемарафону «Єдині новини» <a href="https://youtu.be/j5TqaWCCdUg" rel="nofollow" target="_blank">описав і пояснив</a> речник ОУВ «Таврія» полковник Владислав Волошин.</p>
<p>За його словами, техніку росіян можна виявити на значній відстані від лінії безпосереднього бойового зіткнення, тож окупанти намагаються обмежити її застосування під час штурмових дій.</p>
<p>— Намагаються не застосовувати в діях, в штурмах цю техніку, але лише як підтримку і для транспортування цих груп, — сказав речник.</p>
<p>Офіцер описав тактику окупантів.</p>
<p>— Вони застосовують так звану тактику «просочування», коли один-два чоловіки намагаються якнайдалі пройти до наших траншей і по декілька чоловік — по одному, по два — підходять до цих траншей. Далі за ними йдуть групи закріплення, які намагаються закріпитися на тих позиціях, з яких вибивають наших військовослужбовців, — розповів військовий.</p>
<p>Владислав Волошин наголосив, що Сили оборони України знають про цю тактику російських окупантів і вміло їй протидіють, вирівнюючи лінію бойового зіткнення та відновлюючи тимчасово втрачені позиції.</p>
<p>Речник розповів про втрати ворога.</p>
<p>— За 10 останніх днів Сили оборони України на Запорізькому напрямку знищили сім танків і приблизно 160 одиниць техніки. Це не лише броньована, це автомобільна техніка. Крім того, противник активно застосовує такі засоби пересування, як мотоцикли і багі. За 10 днів знищено також 68 одиниць мотоциклів і багі, — повідомив він.</p>
<p>Це свідчить про те, що штурми доволі активні, але бронетехніку ворог намагається берегти.</p>
<p>Раніше АрміяInform повідомляла, що <a href="https://armyinform.com.ua/2024/11/19/na-vremivskomu-napryamku-po-pivtora-desyatky-shturmiv-na-dobu-u-zsu-poyasnyly-metu-okupantiv/">на Времівському напрямку відбувається по півтора десятки штурмів на добу і пояснювала мету окупантів</a>.</p>
</div><p>Source: <a href="https://armyinform.com.ua/2024/11/19/krovyu-bez-zaliza-na-pivdni-rosiyany-zastosovuyut-taktyku-prosochuvannya/">https://armyinform.com.ua/2024/11/19/krovyu-bez-zaliza-na-pivdni-rosiyany-zastosovuyut-taktyku-prosochuvannya/</a></p></body></html>