<html><body><h1>1000 днів великої війни: про перемогу без ілюзій та зневіри. Інтерв’ю АрміяInform із Сергієм Жаданом</h1><hr/>Published Time: 2024-11-19T06:32:00+08:00<br>Author: Army Inform<br>Description: А також розповів про те, чому обрав саме бригаду «Хартія», якою має бути перемога...<br>Images: <a href="https://armyinform.com.ua/wp-content/uploads/2024/11/01_golovna-6.webp">000000.webp</a>&nbsp;<a href="https://armyinform.com.ua/wp-content/uploads/2024/08/kryla-omegy-znyaly-klip-pro-znyshhennya-okupantiv-na-pisnyu-zhadana.png">000001.png</a>&nbsp;<a href="https://armyinform.com.ua/wp-content/uploads/2024/11/02-9-e1731939255646.webp">000002.webp</a>&nbsp;<a href="https://armyinform.com.ua/wp-content/uploads/2024/06/447488561_1038296310986052_2764921142124464211_n-e1717673070377.jpg">000003.jpg</a>&nbsp;<a href="https://armyinform.com.ua/wp-content/uploads/2024/11/03-8.webp">000004.webp</a>&nbsp;<a href="https://armyinform.com.ua/wp-content/uploads/2024/10/01_golovna.webp">000005.webp</a>&nbsp;<a href="https://armyinform.com.ua/wp-content/uploads/2024/04/igor-obolyenskyj.jpg">000006.jpg</a>&nbsp;<a href="https://armyinform.com.ua/wp-content/uploads/2024/11/04-7.webp">000007.webp</a><br>Categories: Інтерв`ю, Новини<br>Tags: 1000 днів Великої війни, сергій жадан, Хартія<br><div class="single-content">
<figure class="post-thumbnail">
<img alt="Сергій Жадан. Джерело фото: facebook.com/serhiy.zhadan" class="attachment-post-thumbnail size-post-thumbnail wp-post-image" height="1365" sizes="(max-width: 2048px) 100vw, 2048px" src="../Images/2024-11-19T06-32-00-08-00/000000.png" srcset="../Images/2024-11-19T06-32-00-08-00/000000.png" width="2048"> <figcaption class="wp-caption-text">
		Сергій Жадан. Джерело фото: facebook.com/serhiy.zhadan</figcaption>
</img></figure><!-- .post-thumbnail -->
<p><strong> Без надмірних ілюзій та ейфорії, але і без чорної зневіри: Сергій Жадан відповів АрміяInform на запитання про найбільше досягнення та найбільшу проблему України на 1000-й день широкомасштабного вторгнення. </strong></p>
<p><strong>А також розповів про те, чому обрав саме бригаду «Хартія», якою має бути перемога і що він планує робити наступного дня після неї.</strong></p>
<p><strong>—</strong> <strong>Яке найбільше досягнення України до 1000 днів великої війни?</strong></p>
<p>— Досягнення, мені здається, те, що ми тримаємося, що ми не здалися, що ми не капітулювали, попри те, що на початку розклад сил був зовсім не на нашу користь. Мені здається, у цьому слід вбачати позитив.</p>
<p>А якісь недоліки — їх багато. Я думаю, слід, щоб про них говорили фахівці, експерти, які більше знаються на військовій справі.</p>
<p><strong>— А яка найбільша проблема України до 1000 днів великої війни?</strong></p>
<p>— Проблема ресурсу. Все-таки в нас він обмежений. І якщо говорити про людей, готових далі боротися, готових далі триматися і захищати свою країну, так і суто ресурсно, фінансово чи, скажімо, технічно, чи в сенсі зброї, яка в нас є.</p>
<p>Але, мені здається, що набагато важливіше, на чому ми фокусуємося. Чи фокусуємося на позитиві без якихось надмірних ілюзій, чи ми все-таки фокусуємося на негативі до впадання в цілковиту зневіру.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/08/11/pobachymosya-v-pekli-nashi-dronari-znyaly-klip-pro-nyshhennya-okupantiv-na-pisnyu-zhadana/" target="_blank"><div class="ai-readalso-content"><div class="ai-readalso-title">Побачимося в пеклі! Наші дронарі зняли кліп про нищення окупантів на пісню Жадана</div></div><div class="ai-readalso-thumbnail"><img alt="Побачимося в пеклі! Наші дронарі зняли кліп про нищення окупантів на пісню Жадана" src="../Images/2024-11-19T06-32-00-08-00/000001.png" srcset="../Images/2024-11-19T06-32-00-08-00/000001.png"/></div></a></figure>
<p><strong>— На яке найголовніше запитання має відповісти зараз Україна, українська держава і кожен громадянин України до 1000 днів широкомасштабного вторгнення? Це одне й те саме запитання для всіх згаданих чи це можуть бути різні, тож, відповідно, різні відповіді?</strong></p>
<p>— Мені здається, є запитання, які нас далі об’єднують. Це запитання, на що ми готові заради нашої країни, заради нашого майбутнього, наскільки ми готові об’єднатися і що ми готові робити в цьому аспекті.</p>
<p>Але я розумію, що запитання доволі складне, особливо сьогодні, тому що зараз, наскільки я бачу, емоційно багато хто втомився. До того ж навіть світогляд страшенно дезінформований, бо наш ворог дуже вміло і дуже ефективно працює над нашою свідомістю.</p>
<figure aria-describedby="caption-attachment-641635" class="wp-caption alignnone" id="attachment_641635" style="width: 525px"><img alt="Джерело фото: facebook.com/serhiy.zhadan" class="size-full wp-image-641635" height="441" loading="lazy" src="../Images/2024-11-19T06-32-00-08-00/000002.png" srcset="../Images/2024-11-19T06-32-00-08-00/000002.png" width="525"><figcaption class="wp-caption-text" id="caption-attachment-641635">Джерело фото: facebook.com/serhiy.zhadan</figcaption></img></figure>
<p><strong>— Яку пораду ви сьогоднішній дали б собі 1000 днів тому? Чи зробили б ви тоді і потім впродовж 1000 днів те саме чи робили б щось інше й інакше?</strong></p>
<p>— Та в цілому те саме. Можливо, я б собі порадив більш прицільно і більш адресно працювати, все-таки відтоді відразу вже налаштовуватися на довгу дистанцію.</p>
<p>У мене, як у багатьох співвітчизників, теж присутні були якісь емоційні гойдалки від западання у певну ейфорію, коли щось у нас складалося позитивно, і до якихось чорних днів зневіри. Це забирає дуже багато сил.</p>
<p>Але заднім розумом легко бути розумним. Насправді ми цей шлях проходимо всі разом, роблячи крок за кроком.</p>
<p>Робити якісь помилки, мені здається, природньо. Головне — вміти робити з них якісь висновки.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/06/06/pysmennyk-sergij-zhadan-vstupyv-do-lav-syl-oborony/" target="_blank"><div class="ai-readalso-content"><div class="ai-readalso-title">Письменник Сергій Жадан вступив до лав Сил оборони</div></div><div class="ai-readalso-thumbnail"><img alt="Письменник Сергій Жадан вступив до лав Сил оборони" src="../Images/2024-11-19T06-32-00-08-00/000003.jpg" srcset="../Images/2024-11-19T06-32-00-08-00/000003.jpg"/></div></a></figure>
<p><strong>— Від першого дня війни, ще з 2014 року, ви волонтерите, займаєтеся громадською діяльністю. Чому ви зрештою вирішили доєднатися до Сил оборони як військовослужбовець?</strong></p>
<p>— Я завжди намагався бути максимально ефективним. Доки була можливість ефективно працювати як волонтер — працював як волонтер.</p>
<p>Але було ухвалено закон про мобілізацію. Я, чоловік призовного віку, громадянин України призовного віку. Як у законослухняного громадянина в мене навіть у думках не було якось ухилятися, ховатися чи шукати якісь інші варіанти.</p>
<p>Тому я відразу почав готуватися до мобілізації, коли дізнався, що буде ухвалено такий закон.</p>
<figure aria-describedby="caption-attachment-641634" class="wp-caption alignnone" id="attachment_641634" style="width: 2048px"><img alt="Джерело фото: facebook.com/serhiy.zhadan" class="size-full wp-image-641634" height="2048" loading="lazy" sizes="(max-width: 2048px) 100vw, 2048px" src="../Images/2024-11-19T06-32-00-08-00/000004.png" srcset="../Images/2024-11-19T06-32-00-08-00/000004.png" width="2048"><figcaption class="wp-caption-text" id="caption-attachment-641634">Джерело фото: facebook.com/serhiy.zhadan</figcaption></img></figure>
<p><strong>— Ви обрали Національну гвардію України і бригаду «Хартія». Чому саме НГУ і чому саме «Хартія»?</strong></p>
<p>— Для мене було важливим і лишається важливим надалі питання власної ефективності, власної раціональної задіяності.</p>
<p>Я знаю цей підрозділ, ми з друзями його створювали, ми бачили, як підрозділ формувався, як він розростався, як спочатку із ДФТГ він перетворився на повноцінний батальйон, а потім, власне, на бригаду Національної гвардії України.</p>
<p>Чудово знаю керівництво, командування бригади, я знаю багатьох бійців особисто. Завдяки цьому я знав, чим зможу долучитися, чим зможу бути корисним, де я зможу бути залучений і де я зможу бути ефективним.</p>
<p>Тому для мене особливого питання стосовно «Хартії» не було.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/10/04/u-bij-idut-lyshe-staryky-abo-shho-spilnogo-v-niderlandskyh-f-16-sergiya-zhadana-ta-terminatora/" target="_blank"><div class="ai-readalso-content"><div class="ai-readalso-title">У бій ідуть лише «старики», або Що спільного в нідерландських F-16, Сергія Жадана та Термінатора</div></div><div class="ai-readalso-thumbnail"><img alt="У бій ідуть лише «старики», або Що спільного в нідерландських F-16, Сергія Жадана та Термінатора" src="../Images/2024-11-19T06-32-00-08-00/000005.png" srcset="../Images/2024-11-19T06-32-00-08-00/000005.png"/></div></a></figure>
<p><strong>— Досвід «Хартії» дуже позитивний, вона дуже медійна.</strong> <strong>Як можна масштабувати цей успішний досвід «Хартії» та інших бригад на всі Сили оборони України? Що для цього слід зробити?</strong></p>
<p>— Насправді «Хартія» така не одна. У нас є кілька підрозділів, які чудово розуміють, що сьогодні багато важить і автономність підрозділу, і медійність підрозділу.</p>
<p>І це не про піар, безперечно, це про ефективність. Коли тим вмієш вибудовувати комунікації всередині підрозділу і назовні — і з представниками бізнесу, і з представниками громадськості — то в тебе значно більше можливостей забезпечити свій підрозділ, забезпечити бійців усім необхідним.</p>
<p>Мені здається, це однозначно позитивна річ, і тут шукати якогось негативу, мабуть, і не слід. Для «Хартії» це важливо, у «Хартії» це особливість, і ми насправді намагаємося бути доволі відкритими комунікації з суспільством і бути чесними.</p>
<p>На мою думку, це створює доволі позитивний імідж бригади. Завдяки цьому багато хто хоче сьогодні долучитися до «Хартії», звертаються, зокрема, бійці з інших підрозділів. Мені здається, це свідчить про те, що бригада робить все правильно.</p>
<p>А як це переносити на досвід інших підрозділів, чи можна це робити? Я думаю, що це треба робити і, очевидно, це не може зробити сам підрозділ. Це має бути все-таки ініціатива з боку командування, тому що, дійсно, багато в чому наші Сили оборони потребують змін, потребують розвитку, покращення.</p>
<p>Цього не слід боятися, над цим необхідно працювати, розуміючи, що це покращення, що ці зміни будуть збільшувати нашу ефективність, будуть полегшувати життя бійця.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/04/16/pro-standarty-nato-u-vijsku-ekonomiyu-boyeprypasiv-ta-provedennya-after-action-review-intervyu-armiyainform-z-kombrygom-hartiyi/" target="_blank"><div class="ai-readalso-content"><div class="ai-readalso-title">Про стандарти НАТО у війську, економію боєприпасів та проведення After Action Review: інтерв’ю АрміяInform з комбригом «Хартії»</div></div><div class="ai-readalso-thumbnail"><img alt="Про стандарти НАТО у війську, економію боєприпасів та проведення After Action Review: інтерв’ю АрміяInform з комбригом «Хартії»" src="../Images/2024-11-19T06-32-00-08-00/000006.jpg" srcset="../Images/2024-11-19T06-32-00-08-00/000006.jpg"/></div></a></figure>
<p><strong>— Якою має бути справжня перемога? Що маємо зберегти, щоб лишитися Україною?</strong></p>
<p>— Україна має зберегти свою державність. Україна має зберегти своїх громадян. Це найцінніше, що може бути — кожне людське життя, тому що кожна людська втрата, кожна людська смерть — це щось незворотне, це те, що не можна жодною мірою компенсувати.</p>
<p>А перемогою буде, мені здається, майбутня убезпеченість, коли фактично зникне загроза поразки, коли зникне загроза людських чи територіальних втрат.</p>
<p>Тому я думаю, що питання перемоги, воно не лише суто фізичне, а ще й метафізичне. Тут багато буде залежати від того, чого можна буде очікувати після того моменту, коли буде оголошено завершення війни.</p>
<figure aria-describedby="caption-attachment-641633" class="wp-caption alignnone" id="attachment_641633" style="width: 960px"><img alt="Джерело фото: facebook.com/serhiy.zhadan" class="size-full wp-image-641633" height="720" loading="lazy" sizes="(max-width: 960px) 100vw, 960px" src="../Images/2024-11-19T06-32-00-08-00/000007.png" srcset="../Images/2024-11-19T06-32-00-08-00/000007.png" width="960"><figcaption class="wp-caption-text" id="caption-attachment-641633">Джерело фото: facebook.com/serhiy.zhadan</figcaption></img></figure>
<p><strong>— Чи планували ви день після перемоги? Що ви будете робити після завершення війни?</strong></p>
<p>— У мене дуже багато планів. Насправді я думаю, що це буде якось далі пов’язано з підрозділом.</p>
<p>«Хартія» — це не просто компанія людей, які випадково зійшлися, взяли до рук зброю, і після завершення війни збираються розійтися. Ми витворюємо середовище, ми витворюємо громаду, товариство.</p>
<p>Коли б ця війна не завершилася, у нас далі буде багато спільної роботи, тому що ми об’єднані нашими цінностями, об’єднані якоюсь спільною ідеєю, спільними принципами.</p>
<p>Тому я думаю, що зустріну цей день в компанії своїх друзів, з якими зараз несемо службу в лавах бригади.</p>
</div><p>Source: <a href="https://armyinform.com.ua/2024/11/19/1000-dniv-velykoyi-vijny-pro-peremogu-bez-ilyuzij-ta-zneviry-intervyu-armiyainform-z-sergiyem-zhadanom/">https://armyinform.com.ua/2024/11/19/1000-dniv-velykoyi-vijny-pro-peremogu-bez-ilyuzij-ta-zneviry-intervyu-armiyainform-z-sergiyem-zhadanom/</a></p></body></html>