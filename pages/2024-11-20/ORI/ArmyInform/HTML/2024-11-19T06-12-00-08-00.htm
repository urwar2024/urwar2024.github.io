<html><body><h1>Даркнет по-російськи: фейкороби поширюють брехню про органи найманців</h1><hr/>Published Time: 2024-11-19T06:12:00+08:00<br>Author: Army Inform<br>Description: Також росіяни поширюють інформацію, що в даркнеті нібито продають серце вбитого...<br>Images: <a href="https://armyinform.com.ua/wp-content/uploads/2024/11/stopfake-transplantology-scaled.webp">000000.webp</a><br>Categories: Новини<br>Tags: стопфейк<br><div class="single-content">
<figure class="post-thumbnail">
<img alt="Колаж Сергія Поліщука / АрміяInform" class="attachment-post-thumbnail size-post-thumbnail wp-post-image" height="1152" sizes="(max-width: 2048px) 100vw, 2048px" src="../Images/2024-11-19T06-12-00-08-00/000000.png" srcset="../Images/2024-11-19T06-12-00-08-00/000000.png" width="2048"> <figcaption class="wp-caption-text">
		Колаж Сергія Поліщука / АрміяInform</figcaption>
</img></figure><!-- .post-thumbnail -->
<p><strong> Ворожі інформпомийки ледь не щодня продукують фейки про продаж органів військовослужбовців. Приміром, нещодавно вони підробили допис у фейсбуці дружини пораненого бійця 47 окремої артилерійської бригади ЗСУ про його реабілітацію, куди вписали брехню про видалення нирки. Невдовзі жінка змушена була спростовувати фейкові заяви пропагандистів. </strong></p>
<p><span>Також росіяни поширюють інформацію, що в даркнеті нібито продають серце вбитого 31-річного німецького найманця, який служив у ЗСУ. Ціна такого органу нібито становить 70 тисяч доларів. Пропагандисти переконують, що орган у «хорошому стані» та продається винятково німцям. «Доказом» слугує скріншот оголошення з даркнету.</span></p>
<p><span>Даркнет (дарквеб) — це мережа зашифрованого онлайн-контенту, доступ до якої отримати через звичайні пошукові системи неможливо. Щоб зайти у даркнет, користувачі встановлюють приватний браузер та віртуальну мережу, яка допомагає приховати особу та місцеперебування. Через таку анонімність у цій мережі часто продають наркотики, обмінюються викраденими даними та проводять іншу незаконну діяльність. Але російські фейкороби підробили не тільки даркнетівське оголошення про продаж серця, а навіть фото. На ньому не людський орган, а сильнодійний наркотик опіум.</span></p>
<p><span>«Чорна трансплантологія» — улюблена тема російських пропагандистів. Вони постійно брешуть, що у військових «незаконно» вилучають органи в госпіталях. Хоча насправді жодного подібного випадку не зафіксовано.</span></p>
<p><span>У фейку про продаж серця росіяни поєднали одразу два наративи — про «чорних трансплантологів» і так званих найманців. У такий спосіб вони хотіли ствердити, що до іноземних військових в Україні ставляться як до гарматного м’яса, а після цього ще й «розпродають» на органи. Мета ― підірвати довіру іноземців до України та зменшити їхню підтримку.</span></p>
<p><span>Вкотре наголошуємо, що в Україні немає «найманців». Іноземці проходять службу в Силах оборони за контрактом та мають повноцінний статус військовослужбовців.</span></p>
</div><p>Source: <a href="https://armyinform.com.ua/2024/11/19/darknet-po-rosijsky-fejkoroby-poshyryuyut-brehnyu-pro-organy-najmancziv/">https://armyinform.com.ua/2024/11/19/darknet-po-rosijsky-fejkoroby-poshyryuyut-brehnyu-pro-organy-najmancziv/</a></p></body></html>