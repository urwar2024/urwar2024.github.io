<html><body>
<div class='article'>
<div class='title'><h1>Данія надасть Україні 130 млн євро на розвиток оборонної промисловості</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це Президент України Володимир Зеленський повідомив 19 листопада за результатами...'/>
<meta property='published_time' content='2024-11-19T19:31:00+08:00'/>
<meta property='tags' content='Данія, допомога партнерів, Президент України'/>
<meta property='images' content='https://armyinform.com.ua/wp-content/uploads/2024/11/zelenskyj_daniya_groshi.jpeg'/>
Author: Army Inform
<br>
Categories: Новини
<br>
Description: Про це Президент України Володимир Зеленський повідомив 19 листопада за результатами...
<br>
Published Time: 2024-11-19T19:31:00+08:00
<br>
Tags: Данія, допомога партнерів, Президент України
<br>
Images: <a href="https://armyinform.com.ua/wp-content/uploads/2024/11/zelenskyj_daniya_groshi.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../../ORI/ArmyInform/Images/2024-11-19T19-31-00-08-00/000000.jpeg" srcset="../../ORI/ArmyInform/Images/2024-11-19T19-31-00-08-00/000000.jpeg" width="1043"/> </figure><!-- .post-thumbnail -->
<p><strong> Нова фінансова допомога від Данії на суму 130 млн євро сприятиме розвитку виробництва українських ракет і дронів. </strong></p>
<p>Про це Президент України Володимир Зеленський <a href="https://www.president.gov.ua/news/daniya-nadast-ukrayini-130-mln-yevro-na-rozvitok-oboronnoyi-94521" rel="nofollow" target="_blank">повідомив 19 листопада</a> за результатами зустрічі з Прем’єр-міністром Данії Метте Фредеріксен, яка приїхала в Україну з візитом.</p>
<p>Глава держави подякував Данії, усьому данському народові та особисто Метте Фредеріксен і її команді за допомогу Україні.</p>
<p>Загалом Данія надала вже понад 20 пакетів оборонної підтримки, а також разом з Україною створила спеціальну модель розвитку української промисловості.</p>
<p>«Вона дає змогу об’єднувати інші країни навколо інвестицій у виробництво зброї в Україні. Це артилерія, наші «Богдани», також ракети, далекобійні дрони. Ми будемо й надалі розвивати таку нашу співпрацю», — зазначив Президент.</p>
<p>Одна з головних тем переговорів – ключові напрями відносин: двосторонніх та з партнерами. Окрема увага — спільній роботі на рівні європейських інституцій, адже у другій половині наступного року Данія головуватиме в ЄС.</p>
<p>«Наша українська політика — бути максимально швидкими в інтеграції у Європу. І маємо нарешті всі у євроатлантичній спільноті визнати, що треба бути швидкими. І щодня, очевидно, необхідні рішення для України.</p>
<p>У всьому Альянсі — рішення про запрошення для України. Що швидше це буде, то швидше в Росії усвідомлять, дійдуть до розуміння й ухвалять рішення, що війна проти України для них сенсу не має й не матиме», — сказав Володимир Зеленський.</p>
<p>Окремо Президент наголосив на тому, що світові необхідно тиснути на російський тіньовий танкерний флот, а також відреагувати на залучення військ Північної Кореї до війни Росії проти України.</p>
<p>Метте Фредеріксен заявила, що Україна має перемогти в цій війні, тому Данія надавала й надаватиме допомогу, підтримуватиме оборонну промисловість.</p>
<p>«Ми вже бачимо, на що здатна ваша оборонна промисловість. Ми розуміємо, що ці інвестиції приводять до реального впливу на полі бою», — сказала Прем’єр-міністер Данії.</p>
<p>Вона також додала, що результат цієї війни визначатиме майбутнє не лише України, а і Європи.</p>
<p>«Ви належите до нашої євроатлантичної родини, ви належите до простору НАТО, ЄС, і ми вас підтримуватимемо у ваших наступних кроках під час головування Данії в ЄС, де основним пріоритетом буде розширення ЄС», — підсумувала Метте Фредеріксен.</p>
<p>Як повідомляла АрміяInform, Володимир Зеленський разом із прем’єр-міністром Данії Метте Фредеріксен <a href="https://armyinform.com.ua/2024/11/19/razom-z-daniyeyu-my-vyroblyayemo-zbroyu-dlya-ukrayiny-prezydent/">зустрілися</a> з українськими виробниками далекобійних дронів і воїнами, які їх використовують.</p>
</div>
</div>
<div class='source'><p>Source: <a href="https://armyinform.com.ua/2024/11/19/daniya-nadast-ukrayini-130-mln-yevro-na-rozvytok-oboronnoyi-promyslovosti/">https://armyinform.com.ua/2024/11/19/daniya-nadast-ukrayini-130-mln-yevro-na-rozvytok-oboronnoyi-promyslovosti/</a></p></div>
</div>
</body></html>