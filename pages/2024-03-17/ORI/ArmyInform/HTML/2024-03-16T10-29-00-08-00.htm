<html><body><h1>«Можемо і понад двісті відсотків путіну намалювати»: ситуація на ТОТ</h1><hr/>Published Time: 2024-03-16T10:29:00+08:00<br>Author: Army Inform<br>Description: Про це повідомляє Головне управління розвідки МОУ, передає АрміяInform.    На тимчасово...<br>Images: <a href="https://armyinform.com.ua/wp-content/uploads/2024/03/20240316-01.jpeg">000000.jpeg</a><br>Categories: Новини<br>Tags: вибори на ТОТ, ГУР МОУ, ТОТ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="410" src="../Images/2024-03-16T10-29-00-08-00/000000.jpeg" srcset="../Images/2024-03-16T10-29-00-08-00/000000.jpeg" width="650"> </img></figure><!-- .post-thumbnail -->
<p><strong> На тимчасово окупованих територіях російські загарбники продовжують спроби змусити українців взяти участь у так званому «голосуванні» за президента рф. Залякування, підкуп, тиск — основні методи. </strong></p>
<p>Про це <a href="https://gur.gov.ua/content/mozhemo-i-ponad-dvisti-vidsotkiv-putinu-namaliuvaty.html" rel="nofollow" target="_blank">повідомляє</a> Головне управління розвідки МОУ, передає АрміяInform.</p>
<p>На тимчасово окупованих частинах Запорізької та Херсонської областей представники російської окупаційної влади у супроводі озброєних військових та фсбшників рф обходять домівки українських громадян аби роз’яснити їм «за кого потрібно голосувати». При цьому окупанти наголошують, що можуть «намалювати” своєму диктаторові і понад двісті відсотків підтримки, а результат «виборів путіна» буде незмінний. Разом із тим, загарбники дають поневоленим мешканцям зрозуміти, що відмова підтримати путіна буде свідчити про їхню антиросійську позицію.</p>
<p>Очевидно, що страх перед «нелояльними» до окупаційної влади українцями, які можуть, на їх погляд, дестабілізувати ситуацію під час «виборів» у окупантів чималий. Через це на Херсонщині на початку березня вони влаштували фільтраційні заходи, під час яких затримували «неблагонадійних» українців. Основний критерій для цього – відсутність паспорту громадянина рф.</p>
<p>Під тиском «виборчого» фарсу продовжують перебувати українські підприємці та освітяни на поневолених землях. Одним у разі відмови «підтримати» путіна, окупанти погрожують позбавити права займатися підприємництвом. Інших – залякують звільненням. До пенсіонерів на ТОТ у кремлівських агентів інший «агітаційний підхід» – їх намагаються змусити «проголосувати» підкупом та обманом про «краще життя» і «соціальні виплати».</p>
<p>Незважаючи на тиск та репресії з боку російських окупаційних військ, мешканці поневолених територій не бажають брати участь у незаконній легітимізації правління путіна. Більшість людей чинять німий опір окупантам, зачиняючись у своїх домівках і намагаються усіляко перешкоджати представникам так званих «мобільних виборчих дільниць».</p>
<p>Раніше АрміяInform <a href="https://armyinform.com.ua/2024/03/15/ony-uzhe-v-grajvorone-koz%d1%8bnku-vzyaly-uzhe-vot-%d1%8dty-derevny-glotova-perehoplennya-gur/">повідомляла</a>, що Головне управління розвідки оприлюднило чергове перехоплення окупантів, в якому вони обговорюють бойові дії на території рф.</p>
</div><p>Source: <a href="https://armyinform.com.ua/2024/03/16/mozhemo-i-ponad-dvisti-vidsotkiv-putinu-namalyuvaty-sytuacziya-na-tot/">https://armyinform.com.ua/2024/03/16/mozhemo-i-ponad-dvisti-vidsotkiv-putinu-namalyuvaty-sytuacziya-na-tot/</a></p></body></html>