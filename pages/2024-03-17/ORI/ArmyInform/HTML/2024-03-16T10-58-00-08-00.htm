<html><body><h1>У ДШВ розповіли історію Героя України Владислава Лонського на псевдо «Страйк»</h1><hr/>Published Time: 2024-03-16T10:58:00+08:00<br>Author: Army Inform<br>Description: Про це розповіли в Десантно-штурмових військах ЗСУ, передає АрміяInform.    Командувач...<br>Images: <a href="https://armyinform.com.ua/wp-content/uploads/2024/03/647704f5-c9ae-4154-aa7c-972ae46faccc.jpg">000000.jpg</a><br>Categories: Новини<br>Tags: Герої України, десантники, ДШВ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="847" src="../Images/2024-03-16T10-58-00-08-00/000000.jpg" srcset="../Images/2024-03-16T10-58-00-08-00/000000.jpg" width="1280"> </img></figure><!-- .post-thumbnail -->
<p><strong> Владиславу Олеговичу Лонському – командиру 2 десантно-штурмової роти 3 батальйонної тактичної групи 80-ї окремої десантно-штурмової бригади – 24 лютого 2024 року присвоєно найвищу державну нагороду – звання Героя України (посмертно). </strong></p>
<p>Про це <a href="https://t.me/ua_dshv/2226" rel="nofollow" target="_blank">розповіли</a> в Десантно-штурмових військах ЗСУ, передає АрміяInform.</p>
<p>Командувач Десантно-штурмових військ ЗС України, який на той час командував 80-ю бригадою бригадний генерал Ігор Скибюк характеризує десантника так: «Він був надійним резервом бригади, витягував складні операції на себе, завжди був націлений на успішне виконання бойових завдань. Це хороший командир, який дійсно заслужив найвищої відзнаки.</p>
<p>У перший день широкомасштабної війни «Страйк» виконував бойові завдання в районі Антонівського мосту Херсонської області на посаді заступника командира десантно-штурмової роти. Того ж дня його командир отримав важке поранення, а він прийняв командування ротою на себе.</p>
<p>«За його наказом ми дістали та передали двох тяжкопоранених офіцерів в медпункт після виходу з оточення. Він давав команду евакуювати всіх поранених, а сам залишився вести бій та прикривав наші евакогрупи. Він нікого не залишав у біді», — розповідає побратим десантника.</p>
<p>Рота під його командуванням успішно вела оборонні бої, штурмові дії та ефективно знищувала противника. «Бої за Лисичанськ, Серебрянку, Богородичне, контрнаступ на Харківщині… Він брав участь у стрілецьких боях пліч-о-пліч з солдатами» — згадує бойовий побратим.</p>
<p>Поблизу Кривого Рогу Лонський грамотно керував штурмовими діями та повернув під український прапор два населені пункти. Полковник Павло Розлач, який на той час був командиром 3-ї батальйонної тактичної групи 80-ї бригади ДШВ, пригадуючи ті дні зазначає, що рота Лонського також витісняла противника, який захопив плацдарми на березі річки Сіверський Донець та брала участь в знищенні ворожої переправи.</p>
<p>22 травня в районі Берестового Бахмутського району на Донеччині під час утримання рубежів оборони у результаті стрілецького бою десантники знищили БМД-1 та живу силу.</p>
<p>13 червня в районі Богородичного Краматорського району на Донеччині рота під командуванням сміливого капітана знищила 2 російських танки та бойову машину піхоти.</p>
<p>2 липня у районі Верхньокам’янки Владислав Лонський отримав важку контузію під час танкового обстрілу, проте вже за тиждень повернувся до підрозділу. Під час рейдових дій на Харківщині, в районі населеного пункту Бабенкове Ізюмського району підрозділ капітана «Страйка» взяв у полон російських офіцерів, солдатів, захопили ворожу техніку: танк Т-72Б3, самохідну артилерійську установку 2С3 «Акація-2», МТ-ЛБ, два автомобілі КАМАЗ та 2 БМП-1.</p>
<p>Уже 11 вересня під час наступальних та пошуково-ударних дій 2 ротна тактична група під командування капітана Лонського форсувала річку Оскіл і закріпилась на лівому березі.</p>
<p>«Коли зачистили Оскіл, він мені доповів, що міст через річку не був зірваний. Я дав команду, щоб вони переправились і забезпечили плацдарм на лівому березі. Противник не зміг їх звідти вибити, тому знищив дамбу. Міст змило, рота залишилась відрізана. Ми робили їм переправи на човнах, натягували канати, човнами забирали поранених…», — зазначає його колишній командир 3-ї бтгр.</p>
<p>Тоді відбувся різкий підйом води на 4 метри. Повернути техніку не було можливості. Командиру Лонському було поставлене завдання залишитися з частиною особового складу на лівому березі для утримання займаних плацдармів. Стійкість у виконанні даного рішення в подальшому дозволила безпечно встановити понтонний міст для переходу основних наших сил через річку Оскіл. Офіцер-десантник понад тиждень тримав оборону разом зі своїми десантниками та іншими представниками Сил оборони України. 20 вересня внаслідок ракетного обстрілу КСП роти капітан Владислав Лонський загинув.</p>
<p>Десантник Владислав Лонський на псевдо «Страйк» до останнього хоробро та результативно захищав Україну, проявляв мужність та професіоналізм в командуванні підрозділом, загинувши героєм…</p>
<p>Слава та вічна шана Герою України!</p>
<p>Слава Десантно-штурмовим військам!</p>
<p>Слава Україні!</p>
<p> </p>
</div><p>Source: <a href="https://armyinform.com.ua/2024/03/16/u-dshv-rozpovily-istoriyu-geroya-ukrayiny-vladyslava-lonskogo-na-psevdo-strajk/">https://armyinform.com.ua/2024/03/16/u-dshv-rozpovily-istoriyu-geroya-ukrayiny-vladyslava-lonskogo-na-psevdo-strajk/</a></p></body></html>