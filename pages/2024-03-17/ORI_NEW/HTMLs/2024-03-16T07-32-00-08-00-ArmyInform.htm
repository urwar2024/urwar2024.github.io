<html><body>
<div class='article'>
<div class='title'><h1>Навіть для орендованого житла… Як військовим оформити пільгу на оплату комуналки</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Соціальний захист'/>
<meta property='description' content='Хто має право та чи можуть пільги отримати ті, хто живе в орендованому приміщенні? Куди...'/>
<meta property='published_time' content='2024-03-16T07:32:00+08:00'/>
<meta property='tags' content='АТО/ООС, ветерани, комунальні послуги, пільги, соцзахист, УБД'/>
<meta property='images' content='https://armyinform.com.ua/wp-content/uploads/2024/03/social--scaled.webp'/>
Author: Army Inform
<br>
Categories: Новини, Соціальний захист
<br>
Description: Хто має право та чи можуть пільги отримати ті, хто живе в орендованому приміщенні? Куди...
<br>
Published Time: 2024-03-16T07:32:00+08:00
<br>
Tags: АТО/ООС, ветерани, комунальні послуги, пільги, соцзахист, УБД
<br>
Images: <a href="https://armyinform.com.ua/wp-content/uploads/2024/03/social--scaled.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1152" sizes="(max-width: 2048px) 100vw, 2048px" src="../../ORI/ArmyInform/Images/2024-03-16T07-32-00-08-00/000000.png" srcset="../../ORI/ArmyInform/Images/2024-03-16T07-32-00-08-00/000000.png" width="2048"/> </figure><!-- .post-thumbnail -->
<p><strong> В Україні збільшується кількість людей, які мають право на пільги для оплати житлово-комунальних послуг.  </strong></p>
<p>Хто має право та чи можуть пільги отримати ті, хто живе в орендованому приміщенні? Куди та які документи подавати і як відбувається нарахування? <a href="https://armyinform.com.ua/">АрміяInform</a> відповідає на ці та інші запитання.</p>
<p>Згідно із Законом України <a href="https://zakon.rada.gov.ua/laws/show/3551-12#n202" rel="nofollow" target="_blank">«Про статус ветеранів війни, гарантії їх соціального статусу» </a>учасники бойових дій, особи з інвалідністю внаслідок війни, члени сімей загиблих захисників та захисниць мають право на пільги на оплату житлово-комунальних послуг:</p>
<ul>
<li>75% знижка на квартплату та комунальні послуги для УБД;</li>
<li>100% знижка на квартплату та комунальні послуги для осіб з інвалідністю внаслідок війни;</li>
<li>50% знижка на квартплату та комунальні послуги для сімей загиблих захисників та захисниць.</li>
</ul>
<p>Проте треба розуміти, що ці пільги не надаються автоматично з отриманням статусу. Їх потрібно оформити. Наразі оформлення відбувається через Пенсійний фонд України.</p>
<p><strong>Розпочнемо з того, які документи потрібно підготувати — зробити сканкопії:</strong></p>
<ul>
<li>паспорт;</li>
<li>документи, що підтверджують право на пільгу (наприклад, посвідчення УБД);</li>
<li>обліковий номер реєстраційної картки платника податків.</li>
</ul>
<p>Коли підготували необхідні документи, далі потрібно подати дві заяви до Пенсійного фонду:</p>
<p>1. Про внесення відомостей до Єдиного Державного автоматизованого реєстру осіб, які мають право на пільги (Затверджену форму заяви можна взяти<a href="https://zakon.rada.gov.ua/laws/show/z0883-21#n13" rel="nofollow" target="_blank"> тут</a>). Без цього нарахування пільги є неможливими;</p>
<p>2. Про надання пільг на оплату житлово-комунальних послуг (придбання твердого палива, скрапленого газу). (Форму заяви можна знайти<a href="https://zakon.rada.gov.ua/laws/show/1041-2022-%D0%BF#Text" rel="nofollow" target="_blank"> тут</a>).</p>
<p>Подати заяви можна дистанційно на<a href="https://portal.pfu.gov.ua/" rel="nofollow" target="_blank"> вебпорталі</a> електронних послуг Пенсійного фонду України. Це не складно. Потрібен доступ до інтернету і трохи вільного часу. На порталі необхідно авторизуватися за допомогою електронного підпису, в розділі «Всі послуги» обрати опцію «Заява на житлову субсидію чи пільгу». І далі заповнити запропоновані форми.</p>
<p>Подати документи можна й особисто у ПФУ або надіслати їх поштою. Також пільгу можуть оформити члени родини за довіреністю. Зокрема, чоловік або дружина. Довіреність не обов’язково має бути нотаріально завірена. Посвідчити її може командир військової частини.</p>
<p><strong>Чи можна оформити пільгу, якщо орендуєш житло? — Так</strong></p>
<p>Але оренда квартири чи будинку має бути офіційною, тобто потрібен договір про оренду житла. Під час подачі заяв потрібно вказати місце перебування та додати сканкопію договору оренди.</p>
<p><strong>Як надається пільга?</strong></p>
<p>Наразі пільга на оплату житлово-комунальних послуг надається в грошовій формі. За замовчуванням Пенсійний фонд може відкрити рахунок в Ощадбанку і повідомити про це пільговика. А пільговик має підписати договір банківського рахунку. Якщо хочете, аби гроші були переказані на рахунок в іншому банку, то потрібно звернутися із заявою до територіального органу Пенсійного фонду. Для оформлення потрібно надати свій рахунок, куди нараховуватимуться гроші. Зазвичай на оформлення та нарахування йде певний час. Але згодом гроші надходять.</p>
<p>Загалом пільга передбачає такий процес — ви оплачуєте повні суми за житлово-комунальні послуги, які зазначені у платіжках. Але на картку вам надходять кошти у вигляді компенсації. Слід пам’ятати, що якщо ви не будете платити за комуналку, то нарахування пільги може припинитися.</p>
</div>
</div>
<div class='source'><p>Source: <a href="https://armyinform.com.ua/2024/03/16/navit-dlya-orendovanogo-zhytla-yak-vijskovym-oformyty-pilgu-na-oplatu-komunalky/">https://armyinform.com.ua/2024/03/16/navit-dlya-orendovanogo-zhytla-yak-vijskovym-oformyty-pilgu-na-oplatu-komunalky/</a></p></div>
</div>
</body></html>