<html><body>
<div class='article'>
<div class='title'><h1>Як протидіяти керованим авіабомбам: перспективні розробки</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Озброєння та техніка'/>
<meta property='description' content='росіяни використовують декілька типових конструкцій КАБів. Найбільш поширена — оснащення...'/>
<meta property='published_time' content='2024-03-30T08:41:00+08:00'/>
<meta property='tags' content='Oerlicon KDA, Phalanx Centurion, Skyshield, КАБ, УМПК'/>
<meta property='images' content='https://armyinform.com.ua/wp-content/uploads/2024/03/845636a8cf8643d3.webp,
https://armyinform.com.ua/wp-content/uploads/2024/03/centurion_c-ram.jpg,
https://armyinform.com.ua/wp-content/uploads/2024/03/centurion_c-ram-1.jpg,
https://armyinform.com.ua/wp-content/uploads/2024/03/skyshield.jpg'/>
Author: Army Inform
<br>
Categories: Новини, Озброєння та техніка
<br>
Description: росіяни використовують декілька типових конструкцій КАБів. Найбільш поширена — оснащення...
<br>
Published Time: 2024-03-30T08:41:00+08:00
<br>
Tags: Oerlicon KDA, Phalanx Centurion, Skyshield, КАБ, УМПК
<br>
Images: <a href="https://armyinform.com.ua/wp-content/uploads/2024/03/845636a8cf8643d3.webp">000000.webp</a>&nbsp;<a href="https://armyinform.com.ua/wp-content/uploads/2024/03/centurion_c-ram.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/centurion_c-ram-1.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/skyshield.jpg">000003.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="810" sizes="(max-width: 1440px) 100vw, 1440px" src="../../ORI/ArmyInform/Images/2024-03-30T08-41-00-08-00/000000.png" srcset="../../ORI/ArmyInform/Images/2024-03-30T08-41-00-08-00/000000.png" width="1440"/> <figcaption class="wp-caption-text">
		Centurion C-RAM, ілюстративне зображення з відкритих джерел</figcaption>
</figure><!-- .post-thumbnail -->
<p><strong> Однією з характерних рис нинішньої російсько-української війни, окрім масованого використання бойових дронів, стало і широке застосування росіянами авіабомб, що коригуються, — КАБів. </strong></p>
<p>росіяни використовують декілька типових конструкцій КАБів. Найбільш поширена — оснащення звичайних вільно падаючих авіабомб ФАБ-250, ФАБ-500 уніфікованим модулем планування та корекції (УМПК).</p>
<p>Раніше це був штучний товар, тепер росіяни випускають їх серійно. За деякими даними, на сьогодні випущено кілька тисяч таких модулів. УМПК становить легкий фюзеляжик, у якому містяться керуюча антена, GPS-модуль плюс інерціальна лазерна курсова система та альтиметр.</p>
<p>Навішені крила і система навігації дозволяють модифікованій бомбі планерувати на відстань 60–80 км залежно від висоти запуску й швидкості літака. Як правило, їх запускають з висоти 6–7 км, тоді можна влучати в цілі на відстані 60–70 км. Якщо літак підніметься вище, то його легше побачити нашій ППО.</p>
<p>Одним з основних носіїв цих бомб є Су-34 — російський фронтовий бомбардувальник.</p>
<p>Завдяки КАБам росіяни вигадали нову тактику, проти якої нашим військам важко встояти. Бомба з 500, 1000, 1500 кг вибухівки руйнує будь-які укріплення.</p>
<p>До того ж усі бійці, які перебувають у радіусі приблизно 100 м від місця прильоту бомби та які навіть не дістали ушкодження від уламків, зазнають контузій, баротравм і на певний час втрачають боєздатність.</p>
<p>Відносно невисока точність даної зброї надміру компенсується потужною бойовою частиною. Конструкція УМПК проста до примітивності. Наприклад, до скидання бомба живиться електрикою від літака-носія, механізм роз’єднання електроживлення відсутній, тож під час скидання дріт живлення просто обривається.</p>
<p>Дана простота зумовлює технологічність і відносно невисоку вартість КАБа, що дозволило досить швидко налагодити їхній серійний випуск. Це дає можливість на обмежених ділянках фронту здійснювати десятки скидів на день. З початку 2024 року авіація рф використала понад три тисячі таких бомб.</p>
<p>Як можна протидіяти КАБам? Основним засобом протидії є знищення літаків-носіїв цих бомб — Су-34. Певну кількість таких літаків вже знищено. Але є й інші розробки.</p>
<p>У світі існує велика кількість технічних рішень, які дозволяють досить результативно боротися з авіабомбами, що, зокрема, коригуються. Розглянемо деякі з них.</p>
<p>По-перше, КАБи можна збити ракетами класу «повітря — повітря», ракетами ЗРК та ПЗРК. Але для результативного ураження необхідна цілевказівка, тобто треба знати коли, звідки й куди летить бомба, і слід врахувати, що вартість будь-якої з перерахованих ракет куди вища за вартість бомби. Це робить їх застосування не надто вигідним.</p>
<p>Тому в країнах НАТО намагаються вирішувати цю проблему за рахунок застосування швидкострільних автоматичних артилерійських систем.</p>
<p>Першими застосовувати для таких завдань артсистеми почали на флоті: спочатку для боротьби з атакуючими ракетами, а пізніше — і з бомбами, що коригуються.</p>
<p>Ув’язавши існуючі РЛС зі швидкострільною зенітною артилерійською установкою, моряки отримали досить ефективний засіб самозахисту. Оскільки потреба в системах подібного роду в сухопутників ніяк не менша, ніж у флотських екіпажів, то винайшли найшвидший і найпростіший варіант — поставити вже існуючу флотську систему на велику вантажівку.</p>
<p>У такий спосіб флотський Vulcan-Phalanx CIWS (розшифровується як Close-In Weapon System — система зброї ближнього бою. — Авт.) перетворилася на Phalanx Centurion B C-RAM (Counter Rocket, Artillery, and Mortar).</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="559258,559257" data-itemtag="dl" data-link="file" data-max-width="100%" data-ratio="2.0177339901478" data-size="large" data-width="2048"><div class="gallery galleryid-559256 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/centurion_c-ram-scaled.jpg" href="https://armyinform.com.ua/wp-content/uploads/2024/03/centurion_c-ram-scaled.jpg"><img alt="" aria-describedby="gallery-1-559258" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-30T08-41-00-08-00/000001.jpg" srcset="../../ORI/ArmyInform/Images/2024-03-30T08-41-00-08-00/000001.jpg" width="150"/></a>
</dt>
<dd class="wp-caption-text gallery-caption" id="gallery-1-559258">
				Centurion C-RAM, фото з відкритих джерел
				</dd></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/centurion_c-ram-1.jpg" href="https://armyinform.com.ua/wp-content/uploads/2024/03/centurion_c-ram-1.jpg"><img alt="" aria-describedby="gallery-1-559257" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-30T08-41-00-08-00/000002.jpg" srcset="../../ORI/ArmyInform/Images/2024-03-30T08-41-00-08-00/000002.jpg" width="150"/></a>
</dt>
<dd class="wp-caption-text gallery-caption" id="gallery-1-559257">
				Centurion C-RAM, фото з відкритих джерел
				</dd></dl>
</div>
</div>
<p>На чотиривісне шасі HEMTT A3 встановлена турель із 20-мм шестиствольною гарматою M61, РЛС сантиметрового діапазону, а також оптико-тепловізійний модуль. Пошук цілей, прицілювання та навіть відкриття вогню автоматизовані.</p>
<p>В автономному режимі Centurion скануватиме заданий сектор, виявлятиме цілі та відкриватиме вогонь. Як варіант — рішення на ураження цілі може ухвалювати оператор. Швидкострільність комплексу — 4500 пострілів за хвилину, тобто 75 пострілів за секунду.</p>
<p>Centurion може збивати навіть гіперзвукові ракети на останньому рубежі ППО. Комплекс досить результативно показав себе в Іраку, де на захисті баз та літовищ збивав навіть мінометні міни. Недоліками даного комплексу є його значні маса, високий габарит та витрати БК.</p>
<p>Набагато ґрунтовніше підійшли до вирішення проблеми німці. Сімейство Oerlikon Skyshield (німецьке позначення Mantis — Modular, Automatic and Network capable Targeting and Interception System) є системою, до складу якої входять 6–8 дистанційно керованих автоматизованих бойових модулів, 2 РЛС та центр управління вогнем BFZ (нім. Bedien-und Feuerleitzentrale).</p>
<img alt="" class="alignnone size-full wp-image-559259" height="800" loading="lazy" sizes="(max-width: 1600px) 100vw, 1600px" src="../../ORI/ArmyInform/Images/2024-03-30T08-41-00-08-00/000003.jpg" srcset="../../ORI/ArmyInform/Images/2024-03-30T08-41-00-08-00/000003.jpg" width="1600"/>
<p>Бойовий модуль монтується на платформі контейнера стандарту ISO 1D, що дозволяє розміщувати його як на контейнерній платформі з можливістю вивантаження на ґрунт і самонавантаження, так і на низці шасі, починаючи від вантажівки MAN і закінчуючи БТР Boxer.</p>
<p>Озброєння бойового модуля становлять 35-мм автоматичні гармати Oerlicon KDA або KDG 35/1000 (половинка від GDF-020) подвійного живлення з багаторежимними «розумними» снарядами повітряного підриву ABM (Air Burst Munition).</p>
<p>Снаряд PMD062 AHEAD програмується через розміщену на стволі електромагнітну котушку індуктивності. Кожен 35-мм снаряд щодо маси металу — приблизно дорівнює 5–6 штукам 20-мм снарядів, а скорострільність у 550 пострілів за хвилину дають в районі цілі пристойну хмару осколків.</p>
<p>Управління системою автоматизоване, вона інтегрується в майже будь-які комплекси ППО з будь-якими радарами достатніх характеристик.</p>
<p>Подальшим розвитком Skyshield є системи Sky Guard, Skyranger, Skynex, що мають подібну конструкцію і можуть бути застосовані для ближньої оборони від високоточної зброї (ВТЗ).</p>
<p>Як розповів кореспонденту АрміяInform військовий аналітик Сергій Березуцький, «як бачимо, КАБи не є абсолютною зброєю, існують зразки систем, які в змозі результативно з ними боротись, справа в тому, як швидко ми побачимо їх на фронті та на захисті наших міст. Сподіваюся, що найближчим часом вони таки з’являться на фронті та в системах ППО міст. Нам треба далі працювати над насиченням ППО цими системами, тому що застосування противником КАБів тільки зростатиме, а засобів ефективної боротьби з носіями поки що в Україні не вистачає».</p>
<p>У Повітряних Силах повідомили, що система ППО має бути ешелонованою, i кожен ешелон відповідає за певні дистанції та висоти. Згадані системи — то системи ППО Сухопутних військ, розраховані на роботу по цілях на малих дистанціях. Було б непогано мати достатню кількість сучасних систем, але поки що в боротьбі з КАБами ми розраховуємо на посилення зенітно-ракетних систем великого радіусу дії, які здатні протидіяти носіям КАБів та тримати російську авіацію на значній відстані, а також очікуємо надходження сучасних літаків типу F-16.</p>
</div>
</div>
<div class='source'><p>Source: <a href="https://armyinform.com.ua/2024/03/30/yak-protydiyaty-kerovanym-aviabombam-perspektyvni-rozrobky/">https://armyinform.com.ua/2024/03/30/yak-protydiyaty-kerovanym-aviabombam-perspektyvni-rozrobky/</a></p></div>
</div>
</body></html>