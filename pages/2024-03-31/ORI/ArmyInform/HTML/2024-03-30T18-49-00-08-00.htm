<html><body><h1>ГУР дізналось про наслідки рейдів у бєлгородську, курську, брянську області рф</h1><hr/>Published Time: 2024-03-30T18:49:00+08:00<br>Author: Army Inform<br>Description: Про це йдеться у повідомленні ГУР.    За даними української розвідки, особовий склад...<br>Images: <a href="https://armyinform.com.ua/wp-content/uploads/2024/01/1-47.jpg">000000.jpg</a><br>Categories: Важливо, Новини<br>Tags: Головне управління розвідки МО України, легіон «Свобода росії», Російський добровольчий корпус, Сибірський батальйон<br><div class="single-content">
<figure class="post-thumbnail">
<img alt="ГУР" class="attachment-post-thumbnail size-post-thumbnail wp-post-image" height="737" sizes="(max-width: 1200px) 100vw, 1200px" src="../Images/2024-03-30T18-49-00-08-00/000000.jpg" srcset="../Images/2024-03-30T18-49-00-08-00/000000.jpg" width="1200"> <figcaption class="wp-caption-text">
		ГУР</figcaption>
</img></figure><!-- .post-thumbnail -->
<p><strong> Головне управління розвідки Міністерства Оборони України розповіло про активізацію росією заходів зі зміцнення ділянок російського кордону у бєлгородській, курській, брянській областях після рейдів «Сибірського батальйону», «Російського добровольчого корпусу» та легіону «Свобода росії». </strong></p>
<p>Про це йдеться у <a href="https://t.me/DIUkraine/3663" rel="nofollow" target="_blank">повідомленні</a> ГУР.</p>
<p>За даними української розвідки, особовий склад угруповань військ рф «курск», «брянск» та «бєлгород» тренують виявляти та боротись з диверсійно-розвідувальними групами, вести штурмові дії в умовах міської забудови, охороняти та обороняти об’єкти критичної інфраструктури.</p>
<p>«Вишкіл новобранців для посилення прикордонних російських регіонів окупанти проводять, зокрема, в окупованому Маріуполі та інших окупованих містах України», — повідомляє ГУР.</p>
<p>Також противник зміцнює, вдосконалює та маскує укріплення на курщині, бєлгородщині та брянщині, намагається збільшити там кількість засобів боротьби з дронами, РЕБ та ППО.</p>
<p>Зокрема, до курської області планують перемістити підрозділи 5 зенітно-ракетної бригади ворога, яка нині перебуває на окупованій території Луганської області.</p>
<p>Інженерні підрозділи росіян збільшують географію мінно-вибухових загороджень у прикордонних областях.</p>
<p>«Серед місцевого населення вказаних областей зростає рівень невдоволення діями муніципальних чиновників, влади в кремлі та російських пропагандистів, які рекомендують мешканцям прикордоння «терпіти» та поринути у скорботу за вбитими під час теракту у підмосков’ї росіянами», — повідомляє ГУР.</p>
<p>Як повідомляла АрміяInform, у ГУР <a href="https://armyinform.com.ua/2024/03/18/u-gur-pidtverdyly-znachni-vtraty-voroga-pid-chas-rejdu-rosijskyh-dobrovolcziv-u-rf/">підтвердили</a> значні втрати ворога під час рейду російських добровольців у рф.</p>
</div><p>Source: <a href="https://armyinform.com.ua/2024/03/30/gur-diznalos-pro-naslidky-rejdiv-u-byelgorodsku-kursku-bryansku-oblasti-rf/">https://armyinform.com.ua/2024/03/30/gur-diznalos-pro-naslidky-rejdiv-u-byelgorodsku-kursku-bryansku-oblasti-rf/</a></p></body></html>