<html><body><h1>Окупанти на Луганщині почали примусову весняну мобілізацію</h1><hr/>Published Time: 2024-03-30T14:14:00+08:00<br>Author: Army Inform<br>Description: Про це повідомив начальник Луганської ОВА Артем Лисогор.    «Тих, кому у минулому або...<br>Images: <a href="https://armyinform.com.ua/wp-content/uploads/2023/06/photo_5190484805354113852_y.jpg">000000.jpg</a><br>Categories: Новини<br>Tags: Луганська область, окупанти, примусова мобілізація<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="641" sizes="(max-width: 1140px) 100vw, 1140px" src="../Images/2024-03-30T14-14-00-08-00/000000.jpg" srcset="../Images/2024-03-30T14-14-00-08-00/000000.jpg" width="1140"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Весняну хвилю примусової мобілізації у так званій «лнр» розпочали із призову осіб чоловічої статі 1994-2006 років народження. </strong></p>
<p>Про це <a href="https://t.me/luhanskaVTSA/17898" rel="nofollow" target="_blank">повідомив</a> начальник Луганської ОВА Артем Лисогор.</p>
<p>«Тих, кому у минулому або поточному році виповнилося 18 років, знайдуть швидко, бо особисті дані молоді окупанти збирали упродовж цих двох років, зокрема, через навчальні заклади. Їхнє місцеперебування відомо», — пояснив Артем Лисогор.</p>
<p>За його словами, так зване міністерство внутрішніх справ «лнр» отримало наказ вживати усіх необхідних заходів щодо встановлення фактичного місцезнаходження громадян, які не з’являються до військкоматів, та їх доставлення силоміць.</p>
<p>Примусова кампанія триватиме протягом квітня-липня. Відповідний указ підписано окупаційною владою регіону.</p>
<p>У кремлі вчергове наголосили на проведенні повної паспортизації населення на окупованих територіях. За словами загарбників, її вже «завершували» щонайменше двічі.</p>
<p>«Але коли знадобилася підвищена явка для перевиборів президента рф, проблема проявилася знов. Тому й дозволили голосувати без документів російського зразка, а подекуди — й взагалі без документів. Наступний дедлайн для повної примусової паспортизації — 2026 рік», — зазначив голова Луганської ОВА.</p>
</div><p>Source: <a href="https://armyinform.com.ua/2024/03/30/okupanty-na-luganshhyni-pochaly-prymusovu-vesnyanu-mobilizacziyu/">https://armyinform.com.ua/2024/03/30/okupanty-na-luganshhyni-pochaly-prymusovu-vesnyanu-mobilizacziyu/</a></p></body></html>