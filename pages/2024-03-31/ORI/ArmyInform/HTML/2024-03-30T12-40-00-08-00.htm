<html><body><h1>Заступник Міністра оборони розповів про інновацію бюджету 2024 року</h1><hr/>Published Time: 2024-03-30T12:40:00+08:00<br>Author: Army Inform<br>Description: Про це в ексклюзивному інтерв’ю АрміяInform розповів заступник Міністра оборони України...<br>Images: <a href="https://armyinform.com.ua/wp-content/uploads/2024/03/111golovna.jpg">000000.jpg</a><br>Categories: Новини<br>Tags: Міністерство оборони, Юрій Джигир<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../Images/2024-03-30T12-40-00-08-00/000000.jpg" srcset="../Images/2024-03-30T12-40-00-08-00/000000.jpg" width="1280"> </img></figure><!-- .post-thumbnail -->
<p><strong> Оборонний бюджет на 2024 рік передбачає низку інновацій, які допоможуть залучити додаткові кошти на потреби Збройних Сил України. </strong></p>
<p>Про це в ексклюзивному <a href="https://armyinform.com.ua/2024/03/30/yurij-dzhygyr-pro-ochikuvannya-vid-reformy-finansovogo-kontrolyu-a-cze-lyudy-v-cze-groshi-s-cze-reput/">інтерв’ю АрміяInform</a> розповів заступник Міністра оборони України Юрій Джигир.</p>
<p>«Інновація передбачає передачу частки податку на дохід фізичних осіб (ПДФО) військових від місцевих громад до держбюджету з подальшим автоматичним перерахуванням коштів «військового ПДФО» у військові частини пропорційно до сплаченого ними податку. У 2024 році очікується отримати з цього джерела 7,9 мільярда гривень», — зауважив Юрій Джигир.</p>
<p>За його словами, ще одним джерелом надходження є місцеві субвенції на оборонні потреби.</p>
<p>«Обласні центри, об’єднані територіальні громади, райони, міста самостійно ухвалювали рішення про виділення коштів безпосередньо тим військовим частинам і на ті напрямки, які вважали найбільш пріоритетними. Протягом минулого року було перераховано майже 16 мільярдів гривень. Невикористаний залишок цих субвенцій в обсязі 4,8 мільярда гривень перейшов як додатковий ресурс військових частин на 2024 рік», — розповів заступник Міністра.</p>
<p>Юрій Джигир додав, що  будувати прогнози щодо змін до бюджету на 2024 рік складно, бо є низка невизначених чинників.</p>
<p>«Оборонний бюджет закладено в умовах найбільшого збройного конфлікту в Європі з часів Другої світової війни. Тривають запеклі бої, потреби Сил оборони, вимоги до них змінюються щодня. І така варіативність сценаріїв логічно призводить до перегляду фінансових показників держбюджету. Тож необхідність у додатковому фінансуванні може змінюватися залежно від поточної ситуації та об’єктивних чинників», — зазначив він.</p>
<p>Юрій Джигир також повідомив, що виплати військовослужбовцям у 2024 році складають <a href="https://armyinform.com.ua/2024/03/30/u-2024-roczi-na-vyplaty-vijskovym-vydileno-8626-mlrd-gryven-cze-70-byudzhetu-minoborony/">70% бюджету</a> Міністерства оборони України. Ще 20% <a href="https://armyinform.com.ua/2024/03/30/na-zakupivlyu-ozbroyennya-ta-vijskovoyi-tehniky-vydilyayetsya-ponad-20-oboronnogo-byudzhetu-yurij-dzhygyr/">йде на закупівлю</a> військової техніки та озброєння для Збройних Сил України.</p>
</div><p>Source: <a href="https://armyinform.com.ua/2024/03/30/zastupnyk-ministra-oborony-rozpoviv-pro-innovacziyu-byudzhetu-2024-roku/">https://armyinform.com.ua/2024/03/30/zastupnyk-ministra-oborony-rozpoviv-pro-innovacziyu-byudzhetu-2024-roku/</a></p></body></html>