<html><body><h1>Уряд затвердив вимоги обов’язкової сертифікації механізованих засобів розмінування: що відомо</h1><hr/>Published Time: 2024-03-08T19-35-99<br>Author: Army Inform<br>Description: Відповідне рішення Уряд ухвалив на засіданні 8 березня, повідомляє Урядовий портал. ...<br>Images: <a href="https://armyinform.com.ua/wp-content/uploads/2023/03/nebezpechno-miny.jpg">000000.jpg</a><br>Categories: Новини<br>Tags: агресія рф, війна, розмінування<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="854" src="../Images/2024-03-08T19-35-99/000000.jpg" srcset="../Images/2024-03-08T19-35-99/000000.jpg" width="1280"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Кабінет Міністрів України підтримав запропонований Мінекономіки експериментальний проект з обов’язкової сертифікації механізованих засобів розмінування та пов’язаних з ними компонентів і обладнання. </strong></p>
<p class="capital_letter">Відповідне рішення Уряд ухвалив на засіданні 8 березня, <a href="https://www.kmu.gov.ua/news/bezpeka-liudei-ta-efektyvnist-tekhniky-uriad-zatverdyv-vymohy-oboviazkovoi-sertyfikatsii-mekhanizovanykh-zasobiv-rozminuvannia" rel="nofollow" target="_blank">повідомляє</a> Урядовий портал.</p>
<p>«Запропонований порядок сертифікації містить у собі чітко виписані стандарти, а також прозору і зрозумілу процедуру. Чіткі вимоги до продукції будуть орієнтиром для наших виробників. Ключовим для нас є питання безпеки тих, хто працюватиме з технікою та обладнанням. Друге – це живучість та ефективність машин», — розповіла Перший віцепрем’єр-міністр України – Міністр економіки України Юлія Свириденко.</p>
<p>Відповідно до рішення, сертифікація продукції здійснюватиметься Державним науково-дослідним інститутом випробувань і сертифікації озброєння та військової техніки Міноборони.</p>
<p>Сертифікації підлягатимуть механізовані засоби вітчизняного виробництва, або іноземні, що постачаються в Україну, зокрема міжнародними партнерами, як технічна чи гуманітарна допомога. Інститут вестиме перелік виданих сертифікатів та здійснюватиме періодичний технагляд за сертифікованою продукцією.</p>
<p>При цьому, якщо продукція закордонного виробництва має сертифікат країни-виробника, який підтверджує відповідність вимогам, затверджених Порядком, то такий сертифікат визнається Інститутом. І лише в разі наявності невідповідностей українським вимогам, іноземна техніка має пройти українську сертифікацію за процедурою.</p>
<p>Важливо також, що експлуатація техніки та обладнання, введених в обіг до набуття чинності Порядком сертифікації, не може бути заборонена чи обмежена.</p>
<p>Як розповів заступник Міністра економіки Ігор Безкаравайний, порядок сертифікації містить вимоги до всіх наявних типів механізованих засобів, що використовуються у сфері протимінної діяльності. Зокрема до:</p>
<ul>
<li>механізованих засобів (легких, середніх та важких) гуманітарного розмінування;</li>
<li>механізованих засобів бойового розмінування;</li>
<li>обладнання для тралення механізованих засобів;</li>
<li>механізованих засобів гуманітарного чи бойового розмінування з дистанційним керуванням;</li>
<li>механізованих засобів підготовки ґрунту до розмінування;</li>
<li>обладнання для виявлення вибухонебезпечних предметів і т.д.</li>
</ul>
<p>Вимоги включають як параметри безпеки, так і ефективності.</p>
</div><p>Source: <a href="https://armyinform.com.ua/2024/03/08/uryad-zatverdyv-vymogy-obovyazkovoyi-sertyfikacziyi-mehanizovanyh-zasobiv-rozminuvannya-shho-vidomo/">https://armyinform.com.ua/2024/03/08/uryad-zatverdyv-vymogy-obovyazkovoyi-sertyfikacziyi-mehanizovanyh-zasobiv-rozminuvannya-shho-vidomo/</a></p></body></html>