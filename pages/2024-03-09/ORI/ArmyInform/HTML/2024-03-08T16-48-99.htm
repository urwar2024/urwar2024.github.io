<html><body><h1>Франція прийняла на лікування поранених українських військових</h1><hr/>Published Time: 2024-03-08T16-48-99<br>Author: Army Inform<br>Description: Про це йдеться в повідомленні Міністерства збройних сил Франції.    У заході, як...<br>Images: <a href="https://armyinform.com.ua/wp-content/uploads/2024/03/blesses-de-guerre-ukrainiens.jpg">000000.jpg</a><br>Categories: Новини<br>Tags: лікування військових, Франція<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="445" src="../Images/2024-03-08T16-48-99/000000.jpg" srcset="../Images/2024-03-08T16-48-99/000000.jpg" width="792"> </img></figure><!-- .post-thumbnail -->
<p><strong> У Франції 6 березня провели захід з прийому та надання медичної допомоги чотирьом пораненим українським військовим з травмами кінцівок. </strong></p>
<p>Про це йдеться в <a href="https://www.defense.gouv.fr/actualites/soutien-france-lukraine-quatre-nouveaux-blesses-pris-charge" rel="nofollow" target="_blank">повідомленні</a> Міністерства збройних сил Франції.</p>
<p>У заході, як зазначається, крім вказаного вище міністерства, взяли участь Міністерство Франції у справах Європи та закордонних справах, а також Міністерство Франції з праці, охорони здоров’я та солідарності.</p>
<p>«Ці заходи завжди відбуваються на прохання української влади. Це координаційна робота між усіма країнами Європейського Союзу», — заявили в Міністерстві Франції у справах Європи та закордонних справах.</p>
<p>«Кожна країна приймає поранених відповідно до потреб, кількості місць і ресурсів у лікарнях. Коли вони прибувають до Франції, їх перебування в лікарні триває у середньому шість місяців», — додали у відомстві.</p>
<p>Вказаних чотирьох пацієнтів було евакуйовано через Польщу на медичному літаку Boeing 737, зафрахтованому Норвегією.</p>
<p>Потім їх доставили до французьких цивільних і військових госпіталів у Паризькому регіоні та на Гранд-Есті.</p>
<p>При цьому було задіяно чотири транспортні засоби — по одному на кожного пацієнта. Зустріли поранених вісім парамедиків і чотири медсестри.</p>
<p>«Це гордість. Ми відчуваємо себе справді корисними. Ми часто працюємо однією командою, всі один одного знають», — прокоментував подію водій швидкої допомоги 48-річний Самір.</p>
<p>Це вже 21 операція з доставки українських поранених у Францію.</p>
<p>«У Норвегії немає військових госпіталів. Армія співпрацює з цивільними лікарнями», — розповідає медичний радник Центру кризової підтримки доктор Чаді.</p>
<p>«Я — посередник між норвезьким головним лікарем на борту та нашим персоналом. Забезпечую стабільність пацієнтів та порядок усіх медичних документів та документів, що посвідчують особу. Я даю зелене світло медперсоналу на переведення до наших лікарень», — додає він.</p>
<p>З моменту першого заходу такого типу, організованого навесні 2022 року, майже 100 українських поранених військових скористалися лікуванням у Франції, де їм зробили хірургічні операції, де вони пройшли реабілітацію. 40 з них уже повернулися в Україну.</p>
<p>«Далі будуть нові заходи такого ж типу. Франція залишається рішуче відданою Україні», — йдеться в повідомленні.</p>
<p>Як повідомляла АрміяInform, Франція <a href="https://armyinform.com.ua/2024/03/07/francziya-anonsuvala-rozshyrennya-pidgotovky-ukrayinskyh-vijskovyh/">анонсувала розширення</a> підготовки українських військових.</p>
</div><p>Source: <a href="https://armyinform.com.ua/2024/03/08/francziya-pryjnyala-na-likuvannya-poranenyh-ukrayinskyh-vijskovyh/">https://armyinform.com.ua/2024/03/08/francziya-pryjnyala-na-likuvannya-poranenyh-ukrayinskyh-vijskovyh/</a></p></body></html>