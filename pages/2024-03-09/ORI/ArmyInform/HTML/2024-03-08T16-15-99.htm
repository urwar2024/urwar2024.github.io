<html><body><h1>Міноборони передало правоохоронцям інформацію про 200 незаконно захоплених земельних ділянок</h1><hr/>Published Time: 2024-03-08T16-15-99<br>Author: Army Inform<br>Description: Про це йдеться в повідомленні на сайті відомства.    Сертифіковані...<br>Images: <a href="https://armyinform.com.ua/wp-content/uploads/2023/03/02e284b9be58db3d46a9d31490538857a0693354-1.jpg">000000.jpg</a><br>Categories: Новини<br>Tags: землі оборони, Міністерство оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="660" src="../Images/2024-03-08T16-15-99/000000.jpg" srcset="../Images/2024-03-08T16-15-99/000000.jpg" width="1044"> </img></figure><!-- .post-thumbnail -->
<p><strong> Міністерство оборони України підбило підсумки 2023 року з інвентаризації земель оборони. Загалом виявили понад 200 незаконно захоплених земельних ділянок. </strong></p>
<p>Про це йдеться в повідомленні на <a href="https://www.mil.gov.ua/news/2024/03/08/minoboroni-peredalo-pravoohoronczyam-informacziyu-pro-200-nezakonno-zahoplenih-zemelnih-dilyanok/" rel="nofollow" target="_blank">сайті</a> відомства.</p>
<p>Сертифіковані інженери-землевпорядники встановили, що посадові особи окремих органів місцевого самоврядування Львівської, Полтавської, Миколаївської та Черкаської областей самовільно зайняли та незаконно вилучили в Міноборони понад 170 гектарів земель, які необхідні для забезпечення обороноздатності країни.</p>
<p>Лише за нормативно-грошовою оцінкою, вартість вилучених земель становить понад 300 мільйонів гривень.</p>
<p>Міноборони вже скерувало до правоохоронних органів повідомлення про захоплення ділянок й очікує притягнення причетних осіб до кримінальної відповідальності.</p>
<p>За інформацією Головного управління земель та фондів, у 2023 році Міністерству вдалося скасувати державну реєстрацію за сторонніми особами 58 земельних ділянок загальною площею 2380 гектарів і повернути у свою власність понад 30 тисяч квадратних метрів нерухомості.</p>
<p>Це, зокрема, забезпечили у судовому та позасудовому порядках, шляхом реалізації рішень судів, оскарження протиправних рішень державних реєстраторів та виготовлення правовстановлюючих документів.</p>
<p>Також завдяки інвентаризації у 2023 році виготовили правовстановлюючі документи на земельні ділянки понад 100 військових містечок у різних областях України загальною площею 11,5 тисячі гектарів. Тепер власність на ці землі офіційно закріплена за Міноборони.</p>
<p>«Позиція Міністерства принципова: кожен виявлений факт порушення підлягатиме розголосу, а учасники злочинних схем та оборудок з державними землями — понесуть відповідальність, передбачену чинним законодавством», — наголосила державний секретар Міністерства оборони України Людмила Дараган.</p>
<p>Як повідомляла АрміяInform, прокурори Миколаївської спеціалізованої прокуратури у сфері оборони Південного регіону <a href="https://armyinform.com.ua/2024/03/07/pid-sud-pide-pidpryyemecz-yakyj-samovilno-zajnyav-ponad-400-ga-zemel-zsu-na-mykolayivshhyni/">скерували до суду</a> обвинувальний акт стосовно підприємця, який самовільно зайняв понад 400 га земель оборони.</p>
</div><p>Source: <a href="https://armyinform.com.ua/2024/03/08/minoborony-peredalo-pravoohoronczyam-informacziyu-pro-200-nezakonno-zahoplenyh-zemelnyh-dilyanok/">https://armyinform.com.ua/2024/03/08/minoborony-peredalo-pravoohoronczyam-informacziyu-pro-200-nezakonno-zahoplenyh-zemelnyh-dilyanok/</a></p></body></html>