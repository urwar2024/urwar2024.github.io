<html><body>
<h1>Агент рф готував ракетні удари по аеродромах Дніпропетровщини. Суд йому призначив 15 років тюрми</h1>
<hr/>
Author: Army Inform
<br>
Categories: Новини
<br>
Description: Про це повідомляє Служба безпеки України.  Також зловмисник цікавився залізничними...
<br>
Published Time: 2024-03-08T16-18-99
<br>
Tags: агент фсб, агресія рф, війна, СБУ
<br>
Images: <a href="https://armyinform.com.ua/wp-content/uploads/2022/09/2022-09-12-koryguvalnyka-vognyu-po-pozycziyah-zsu-zasudzheno-do-15-rokiv.png">000000.png</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="500" src="../ORI/ArmyInform/Images/2024-03-08T16-18-99/000000.png" srcset="../ORI/ArmyInform/Images/2024-03-08T16-18-99/000000.png" width="960"/> <figcaption class="wp-caption-text">
		Ілюстративне фото</figcaption>
</figure><!-- .post-thumbnail -->
<p><strong> Реальний термін ув’язнення отримав ще один агент фсб, який збирав для агресора інформацію про можливу наявність бойових літаків ЗСУ на аеродромах Дніпропетровщини. </strong></p>
<p>Про це <a href="https://t.me/SBUkr/11376" rel="nofollow" target="_blank">повідомляє</a> Служба безпеки України.</p>
<p class="ql-align-justify">Також зловмисник цікавився залізничними маршрутами, якими прямують військові ешелони Сил оборони на передову.</p>
<p class="ql-align-justify">У разі отримання агентурних відомостей, окупанти планували використати їх для підготовки серії ракетних ударів по стратегічних об’єктах регіону. Співробітники СБУ запобігли цьому завдяки своєчасному викриттю фігуранта та його затриманню «на гарячому» у липні 2022 року.</p>
<p class="ql-align-justify">Тоді російський агент виконував ще одне завдання фсб — фотографував місця тимчасового базування підрозділів Тероборони ЗСУ.</p>
<p class="ql-align-justify">Суд призначив йому 15 років тюрми з конфіскацією майна.</p>
<p class="ql-align-justify">«Засудженим є працівник місцевої охоронної фірми. На початку широкомасштабного вторгнення рф чоловіка дистанційно завербував кадровий співробітник фсб. У поле зору російської спецслужби дніпрянин потрапив як ідеологічний прихильник рашизму, який нав’язував свої прокремлівські погляди оточуючим», — йдеться в повідомленні.</p>
<p class="ql-align-justify">Після вербування агент спочатку отримував від фсб координати «потрібних» об’єктів, а потім проводив дорозвідку на місцевості.</p>
<p class="ql-align-justify">На підставі зібраних доказів суд визнав зловмисника винним у державній зраді, вчиненій в умовах воєнного стану.</p>
<p> </p>
</div>

<p>Source: <a href="https://armyinform.com.ua/2024/03/08/agent-rf-gotuvav-raketni-udary-po-aerodromah-dnipropetrovshhyny-sud-jomu-pryznachyv-15-rokiv-tyurmy/">https://armyinform.com.ua/2024/03/08/agent-rf-gotuvav-raketni-udary-po-aerodromah-dnipropetrovshhyny-sud-jomu-pryznachyv-15-rokiv-tyurmy/</a></p>
</body></html>