<html><body>
<h1>Дмитро Кулеба закликав посилити підтримку України: Стратегія надання по краплині більше не працює</h1>
<hr/>
Author: Army Inform
<br>
Categories: Новини
<br>
Description: Про це він сказав на пресконференції у Вільнюсі після зустрічі голів МЗС країн Балтії,...
<br>
Published Time: 2024-03-08T20-47-99
<br>
Tags: Дмитро Кулеба
<br>
Images: <a href="https://armyinform.com.ua/wp-content/uploads/2024/02/65d36c36875a1715289454_730x360.jpeg">000000.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="485" src="../ORI/ArmyInform/Images/2024-03-08T20-47-99/000000.jpeg" srcset="../ORI/ArmyInform/Images/2024-03-08T20-47-99/000000.jpeg" width="730"/> <figcaption class="wp-caption-text">
		Дмитро Кулеба. Фото - mfa.gov.ua</figcaption>
</figure><!-- .post-thumbnail -->
<p><strong> Міністр закордонних справ України Дмитро Кулеба заявив, що потрібні своєчасні постачання зброї, тому що стратегія надання Україні допомоги невеликими партіями більше не працює. </strong></p>
<p>Про це він <a href="https://www.facebook.com/UkraineMFA/videos/3719295024957120/" rel="nofollow noopener" target="_blank">сказав</a> на пресконференції у Вільнюсі після зустрічі голів МЗС країн Балтії, України та Франції.</p>
<p>«Сьогодні зрозуміло одне, і ми маємо відкрито визнати це з гіркотою і тверезістю. Я хочу, щоб усі наші партнери знали: ми надзвичайно вдячні вам за те, що ви зробили для України, але стратегія надавати Україні допомогу по краплині більше не працює», — сказав Дмитро Кулеба.</p>
<p>Він додав, що у разі продовження надання допомоги нинішніми темпами, то нічим хорошим це для всіх нас не закінчиться.</p>
<p>«Необхідні безперешкодні та своєчасні постачання всіх видів зброї та боєприпасів, щоб Україна перемогла росію, і війна в Європі не перекинулася на неї безпосередньо», — підкреслив міністр.</p>
<p>Дмитро Кулеба наголосив, що необхідно прийняти як нову реальність, що епоха миру в Європі завершилася.</p>
<p>За його словами, свого часу можна було уникнути окупації країн Балтії, якби було ухвалено сильні рішення.</p>
<p>«Чому або як довго ми й далі спотикатимемося об слабкі рішення у 2024 році? Слабкі рішення — більше війни. Сильні рішення — кінець війні. Усе дуже просто. І дискусія, розпочата в Парижі, — це шлях до сильних рішень», — додав глава МЗС України.</p>
<p>Як повідомляла АрміяInform, міністр закордонних справ Естонії Маргус Тсахкна <a href="https://armyinform.com.ua/2024/03/08/estoniya-anonsuvala-novyj-paket-dopomogy-ta-bezpekovu-ugodu-z-ukrayinoyu/">заявив</a>, що його країна збирається підписати безпекову угоду з Україною.</p>
</div>

<p>Source: <a href="https://armyinform.com.ua/2024/03/08/dmytro-kuleba-zaklykav-posylyty-pidtrymku-ukrayiny-strategiya-nadannya-po-kraplyni-bilshe-ne-praczyuye/">https://armyinform.com.ua/2024/03/08/dmytro-kuleba-zaklykav-posylyty-pidtrymku-ukrayiny-strategiya-nadannya-po-kraplyni-bilshe-ne-praczyuye/</a></p>
</body></html>