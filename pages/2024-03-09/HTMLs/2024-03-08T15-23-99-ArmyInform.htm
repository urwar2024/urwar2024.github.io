<html><body>
<h1>У Силах оборони Естонії відмовились від товарів «спонсорів війни», які досі продаються в росії</h1>
<hr/>
Author: Army Inform
<br>
Categories: Новини
<br>
Description: Про це повідомляє оборонне відомство Естонії.    Зазначається, що товари від виробників,...
<br>
Published Time: 2024-03-08T15-23-99
<br>
Tags: агресія рф, війна, військова підтримка, Естонія
<br>
Images: <a href="https://armyinform.com.ua/wp-content/uploads/2024/03/8-28.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="294" src="../ORI/ArmyInform/Images/2024-03-08T15-23-99/000000.jpg" srcset="../ORI/ArmyInform/Images/2024-03-08T15-23-99/000000.jpg" width="520"/> </figure><!-- .post-thumbnail -->
<p><strong> Міністерство оборони Естонії заявило, що всі товари виробників, які продовжують працювати в росії, будуть вилучені з торгових точок на території Сил оборони Естонії та інших місць, підпорядкованих відомству. </strong></p>
<p>Про це <a href="https://kaitseministeerium.ee/et/uudised/kaitseminister-andis-suunise-lopetada-valitsemisalas-venemaal-jatkuvalt-saada-oleva-toodangu" rel="noopener" target="_blank">повідомляє</a> оборонне відомство Естонії.</p>
<p>Зазначається, що товари від виробників, які продовжують працювати в росії і тим самим сприяють фінансуванню російської військової машини, будуть вилучені з торгових точок на території Сил оборони Естонії та інших місць, підпорядкованих Міністерству оборони.</p>
<p>Рішення стосується виробників, яких НАЗК включило до списку міжнародних спонсорів війни. У торгових автоматах, кафе та інших торгових точках у сфері управління Міністерства оборони більше не продаватимуть товари таких компаній, як PepsiCo, Mars, Nestle, Unilever і Mondelēz International. Це включає шоколад, печиво, чіпси, морозиво, гумки та безалкогольні напої.</p>
<p>«Багато західних компаній припинили свою діяльність у росії, але все ще є ті, хто підтримує російську економіку і, відповідно, її військову машину», — сказав міністр оборони Ханно Певкур.</p>
<p>Також припиняється дистрибуція продукції тютюнових компаній Philip Morris International і Japan Tobacco International (JTI).</p>
<p>Ханно Певкур нагадує, що для більшості товарів є альтернативи також і від вітчизняних виробників, і що ідея рішення є більшою, ніж невеликі незручності, спричинені ситуацією.</p>
</div>

<p>Source: <a href="https://armyinform.com.ua/2024/03/08/u-sylah-oborony-estoniyi-vidmovylys-vid-tovariv-sponsoriv-vijny-yaki-dosi-prodayutsya-v-rosiyi/">https://armyinform.com.ua/2024/03/08/u-sylah-oborony-estoniyi-vidmovylys-vid-tovariv-sponsoriv-vijny-yaki-dosi-prodayutsya-v-rosiyi/</a></p>
</body></html>