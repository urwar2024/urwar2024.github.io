<html><body>
<h1>АрміяInform зустрілась із військовим, який першим збив з корабля ворожий Су-34: подробиці знищення літака рф та бою з «адміралом макаровим»</h1>
<hr/>
Author: Army Inform
<br>
Categories: main, Інтерв`ю, Новини
<br>
Description: В ексклюзивному інтерв’ю для кореспондентки АрміяInform моряк Дмитро поринув у спогади...
<br>
Published Time: 2024-03-08T18-28-99
<br>
Tags: втрати ворога, ПЗРК «Ігла», су-34
<br>
Images: <a href="https://armyinform.com.ua/wp-content/uploads/2024/03/dmytrolifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/vip_3963.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/photo1709898795-1-1.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/photo_2024-03-08-18.26.10-2.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/photo_2024-03-08-18.22.28-2.jpeg">000004.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../ORI/ArmyInform/Images/2024-03-08T18-28-99/000000.jpg" srcset="../ORI/ArmyInform/Images/2024-03-08T18-28-99/000000.jpg" width="2000"/> </figure><!-- .post-thumbnail -->
<p><strong> 4 березня 2022 року. Розпал широкомасштабного вторгнення. Військові рф тільки і мріють про Одесу та безбожно завдають ударів по місту. 12:00. З-за хмар вилітають два ворожі Су-34 на друге коло — і тут миттєвий постріл з ПЗРК «Ігла». Звук вибуху і очікування... </strong></p>
<p>В ексклюзивному інтерв’ю для кореспондентки АрміяInform моряк Дмитро поринув у спогади про перший випадок за весь час російсько-української війни збиття Су-34 противника з корабля, про морський бій з фрегатом «адмірал макаров» та про відбиття атаки «шахедів».</p>
<p>— Я цей день доволі добре пам’ятаю. Метушня панувала всюди, але ми з побратимами намагалися підтримувати одне одного і жартувати. Небо тоді було доволі хмарне, і навіть не було чутно гулу від ворожих Су-34. В одну мить, з-під хмар, на відстані 1,5 км від нашого корабля випірнула пара «сушок» противника. Почали працювати по місту… — згадує Дмитро.</p>
<p>Моряк одразу схопив ПЗРК «Ігла». Його корабель ринувся назустріч Су-34, які повинні були заходити на друге коло. Дмитро очікував. Щойно повітряні судна рашистів випірнули з-під хмар і хотіли повертатися назад, Дмитро зробив пуск. Вибух, тріскіт і очікування.</p>
<p>— Я одразу пішов, взяв другий снаряд і сподівався, що другий Су-34 теж повернеться, але він втік. Минуло приблизно 30 хвилин, і нам підтвердили, що ворожий літак збито. Перше, що я сказав після цієї новини: «Ласкаво просимо у пекло!». Ми всі були нереально щасливими.</p>
<p>Дмитро згадує, що перші два місяці від початку широкомасштабного вторгнення були найважчими, адже суші вони взагалі не бачили. Зв’язку в моряків теж не було, хіба що короткі і такі рідкісні миті, щоб на хвильку сказати рідним: «Я живий». Невідомість від того, що відбувається в рідній країні, яка охоплена кривавою війною, просто зводила з розуму…</p>
<img alt="" class="alignnone size-full wp-image-549471" height="1000" loading="lazy" src="../ORI/ArmyInform/Images/2024-03-08T18-28-99/000001.jpg" srcset="../ORI/ArmyInform/Images/2024-03-08T18-28-99/000001.jpg" width="1500"/>
<p>— В мого тата день народження був за декілька днів після того, як я збив Су-34. Тоді нам вдалося поговорити по телефону. Він одразу почав просити мене берегти себе, а я йому просто відповів, що збив ворожий літак. Тоді батько дуже яскраво висловив свої емоції…</p>
<p>Невдовзі після приземлення зухвалого пілота противника, екіпаж Дмитра прийняв морський бій в акваторії Чорного моря проти фрегата «адмірал макаров».</p>
<p>— Ми вже виконали своє завдання і поверталися назад, як відчули, що хтось підло стріляє нам у спину. Тоді нам передали, що це фрегат. Ми вирішили підвести його максимально близько до суші, і вже там по ньому відпрацювали наші артилеристи. Це було так феєрично, що «адмірал макаров» тікав на повних парах аж до Севастополя, — розповів Дмитро.</p>
<img alt="" class="alignnone size-full wp-image-549473" height="945" loading="lazy" src="../ORI/ArmyInform/Images/2024-03-08T18-28-99/000002.jpeg" srcset="../ORI/ArmyInform/Images/2024-03-08T18-28-99/000002.jpeg" width="1500"/>
<p>На суші моряки бувають вкрай рідко. Роботи вистачає, адже противник постійно намагається обстрілювати Одесу «шахедами» та ракетами.</p>
<p>— Коли ворог обстрілював Морський вокзал, то ми відбивали ту атаку. Перший «шахед» приземлився за 50 метрів від нашого корабля. Наступний летів прямо в нас, і ми збили його чергою з кулемета, потрапивши в крило. Він впав за 10 метрів від нас, і всіх тоді добряче омило водою. Далі в нас було планове переміщення. Щойно ми відійшли, прямо на нашу точку летіло все вороже лайно. Пощастило…</p>
<p>Зенітник розповідає, що з дитинства марив морем. Його дід і прадід теж були моряками.</p>
<p>— На війні мало позитивного, але, коли ми заходимо в порт і бачимо вранці, як сонце тільки прокидається з-за обрію, а морський штиль заспокоює своєю величною та кришталевою прозорістю, то розумієш, що це — найдивовижніше, що тобі доводилося бачити. Як би важко не бувало, то все буде в минулому, а майбутнє в нас усіх буде тільки добрим.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="549470,549469" data-itemtag="dl" data-link="file" data-max-width="100%" data-ratio="1.628664495114" data-size="large" data-width="1500"><div class="gallery galleryid-549463 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/photo_2024-03-08-18.26.10-2.jpeg" href="https://armyinform.com.ua/wp-content/uploads/2024/03/photo_2024-03-08-18.26.10-2.jpeg"><img alt="" class="attachment-thumbnail size-thumbnail" height="150" loading="lazy" src="../ORI/ArmyInform/Images/2024-03-08T18-28-99/000003.jpeg" srcset="../ORI/ArmyInform/Images/2024-03-08T18-28-99/000003.jpeg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/photo_2024-03-08-18.22.28-2.jpeg" href="https://armyinform.com.ua/wp-content/uploads/2024/03/photo_2024-03-08-18.22.28-2.jpeg"><img alt="" class="attachment-thumbnail size-thumbnail" height="150" loading="lazy" src="../ORI/ArmyInform/Images/2024-03-08T18-28-99/000004.jpeg" srcset="../ORI/ArmyInform/Images/2024-03-08T18-28-99/000004.jpeg" width="150"/></a>
</dt></dl>
</div>
</div>
<p>Дмитро каже, що мріє збити ще декілька Су-34, Су-57 та Іл-76. Головне — щоб в останньому був той, хто приніс нашій рідній Україні стільки горя.</p>
</div>

<p>Source: <a href="https://armyinform.com.ua/2024/03/08/armiyainform-zustrilas-iz-vijskovym-yakyj-pershym-zbyv-z-korablya-vorozhyj-su-34-podrobyczi-znyshhennya-litaka-rf-ta-boyu-z-admiralom-makarovym/">https://armyinform.com.ua/2024/03/08/armiyainform-zustrilas-iz-vijskovym-yakyj-pershym-zbyv-z-korablya-vorozhyj-su-34-podrobyczi-znyshhennya-litaka-rf-ta-boyu-z-admiralom-makarovym/</a></p>
</body></html>