<html><body>
<h1>Володарі над морями: Німеччина та Канада куплять у США 17 літаків-розвідників Poseidon на $3,4 млрд</h1>
<hr/>
Author: Army Inform
<br>
Categories: Новини, Озброєння та техніка
<br>
Description: Такі дані випливають зі звіту Пентагону, опублікованого на сайті оборонного відомства...
<br>
Published Time: 2024-03-08T09-26-99
<br>
Tags: Poseidon, Канада, Німеччина, ОВТ, США
<br>
Images: <a href="https://armyinform.com.ua/wp-content/uploads/2024/03/d6f40f13-ff9d-4d0e-a86a-968e4e732926.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-6.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/098dd2be-3ffa-4e15-8a24-4021e8a43fff.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/4-2.jpeg">000003.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../ORI/ArmyInform/Images/2024-03-08T09-26-99/000000.jpeg" srcset="../ORI/ArmyInform/Images/2024-03-08T09-26-99/000000.jpeg" width="1200"/> <figcaption class="wp-caption-text">
		Літак морського патрулювання P-8A Poseidon. Фото: Royal Navy image</figcaption>
</figure><!-- .post-thumbnail -->
<p><strong> Міністерство оборони США уклало контракт із компанією Boeing у розмірі $3,4 млрд на постачання літаків морського патрулювання P-8A Poseidon Німеччині та Канаді. </strong></p>
<p>Такі дані випливають зі <a href="https://www.defense.gov/News/Contracts/Contract/Article/3691213/" rel="nofollow" target="_blank">звіту</a> Пентагону, опублікованого на сайті оборонного відомства Сполучених Штатів, повідомляє АрміяInform.</p>
<p>Згідно з документом, 14 літаків Boeing P-8A Poseidon буде поставлено Канаді, ще три направлять до Німеччини, також до угоди включено проведення супутніх інженерних робіт. Повне виконання замовлення очікується у березні 2028 року.</p>
<p>Більшість виробничих потужностей (98%) буде використана в Сіетлі, штат Вашингтон, а також на низці підприємств у Каліфорнії, Аризоні та Алабамі.</p>
<p>«Корпорація Boeing отримала контракт за фіксованою ціною $3 407 940 833 для закупівлі та поставки 17 багатоцільових морських повітряних суден P-8A», — зазначено в публікації.</p>
<p>Підрядником є командування військово-морських авіаційних систем Патаксент-Рівер, штат Меріленд. Boeing, йдеться у матеріалах американського міноборони, також розробить софт для систем навчання льотних екіпажів та технічного обслуговування винищувачів F/A-18E та літаків EA-18G для Австралії.</p>
<p>За словами представника міністерства оборони США, контракт з Boeing є частиною стратегії США щодо зміцнення співпраці з союзниками по НАТО щодо безпеки в Атлантичному та Тихоокеанському регіонах. Він також зазначив, що постачання літаків P-8A Poseidon сприяє підвищенню здатності Канади та Німеччини до протидії загрозам.</p>
<figure aria-describedby="caption-attachment-548345" class="wp-caption alignnone" id="attachment_548345" style="width: 1238px"><img alt="" class="size-full wp-image-548345" height="696" loading="lazy" sizes="(max-width: 1238px) 100vw, 1238px" src="../ORI/ArmyInform/Images/2024-03-08T09-26-99/000001.jpeg" srcset="../ORI/ArmyInform/Images/2024-03-08T09-26-99/000001.jpeg" width="1238"/><figcaption class="wp-caption-text" id="caption-attachment-548345">Літак морського патрулювання P-8A Poseidon. Фото US Navy</figcaption></figure>
<p><em><u>Довідково: </u></em>Boeing P-8 Poseidon (Посейдон — у давньогрецькій міфології верховний морський бог. — Ред.) є патрульним протичовновим літаком-розвідником, розробленим для заміни Lockheed P-3 Orion. Створений на базі пасажирського лайнера Boeing 737-800. Він призначений для виявлення та знищення підводних човнів противника в районах патрулювання, а також для розвідки, участі у протикорабельних та рятувальних операціях — як у прибережних районах, так і у Світовому океані.</p>
<p>Boeing P-8 Poseidon може нести до дев’яти тонн озброєння, включаючи гідроакустичні буї, призначені для виявлення субмарин на великих глибинах, багатоцільовий пошуковий радіолокатор. Має п’ять внутрішніх та шість зовнішніх точок підвіски, для різних типів озброєння — торпеди, морські міни, авіабомби.</p>
<p>Літак P-8A Poseidon вперше злетів у 2009 році. З 2013 року ці повітряні судна входять до складу ВМС США, а також експлуатуються ВМС Австралії, Індії, Великої Британії та Норвегії. Канада та Німеччина стануть шостим та сьомим покупцями літака Poseidon відповідно.</p>
<p>У листопаді 2023 року уряд Канади повідомив про замовлення P-8A Poseidon для заміни нинішнього парку застарілих CP-140 Aurora (канадський варіант P-3 Orion), які вже понад 40 років перебувають на озброєнні Повітряних сил. Держдеп США схвалив продаж цих літаків та супутнього обладнання торік у червні.</p>
<p>На інвестиції в проєкт закупівлі нових патрульних літаків та пов’язаного з ними обладнання, навчальних пристроїв та обладнання для обслуговування Канада планує загалом витрати 10,4 мільярда канадських доларів, що становить 7,7 мільярда доларів США.</p>
<figure aria-describedby="caption-attachment-549074" class="wp-caption alignnone" id="attachment_549074" style="width: 900px"><img alt="" class="size-full wp-image-549074" height="506" loading="lazy" src="../ORI/ArmyInform/Images/2024-03-08T09-26-99/000002.jpeg" srcset="../ORI/ArmyInform/Images/2024-03-08T09-26-99/000002.jpeg" width="900"/><figcaption class="wp-caption-text" id="caption-attachment-549074">Канада купує морські патрульні літаки P-8A Poseidon. Інфографіка Canada.ca/defence</figcaption></figure>
<p>Перший P-8A для Канади має надійти у 2026 році. При цьому всі патрульні літаки, як очікується, будуть доставлені до осені 2027 року. Повна оперативна готовність усіх канадських Poseidon очікується до 2033 року.</p>
<p>Своєю чергою, після початкової закупівлі п’яти P-8A Poseidon у червні 2021 року, Німеччина у листопаді 2023 року вирішила замовити ще три додаткові патрульні літаки, щоб загальна кількість P-8 для ВМС Німеччини досягла восьми. Перший літак буде доставлений у 2025 році.</p>
<figure aria-describedby="caption-attachment-548347" class="wp-caption alignnone" id="attachment_548347" style="width: 1052px"><img alt="" class="size-full wp-image-548347" height="724" loading="lazy" src="../ORI/ArmyInform/Images/2024-03-08T09-26-99/000003.jpeg" srcset="../ORI/ArmyInform/Images/2024-03-08T09-26-99/000003.jpeg" width="1052"/><figcaption class="wp-caption-text" id="caption-attachment-548347">Розміщення озброєння та допоміжних систем на літаку P-8A Poseidon. Малюнок Kevin Dawes</figcaption></figure>
<p>Нові американські патрульні літаки замінять флот профільних турбогвинтових P-3C Orion, які зараз експлуатуються німецькими військовими.</p>
<p>Крім того, німецька промисловість є важливим партнером програми P-8A Poseidon. У Німеччині Boeing співпрацює з ESG Elektroniksystem-und Logistik-GmbH і Lufthansa Technik для забезпечення системної інтеграції, навчання та підтримки нових літаків.</p>
<p>На кінець 2023 року Німеччина мала п’ять таких літаків, а для Канади це будуть перші авіалайнери цієї моделі. Найбільше подібних машин у США, 100 літаків, ще 28 — у виробництві.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/OC4oTSY23p8?feature=oembed" title="New Capabilities of the US Navy's P-8A Poseidon Reconnaissance aircraft" width="640"></iframe></p>
<p>Літак морського патрулювання P-8A Poseidon. Відео: Military News</p>
</div>

<p>Source: <a href="https://armyinform.com.ua/2024/03/08/volodari-nad-moryamy-nimechchyna-ta-kanada-kuplyat-u-ssha-17-litakiv-rozvidnykiv-poseidon-na-34-mlrd/">https://armyinform.com.ua/2024/03/08/volodari-nad-moryamy-nimechchyna-ta-kanada-kuplyat-u-ssha-17-litakiv-rozvidnykiv-poseidon-na-34-mlrd/</a></p>
</body></html>