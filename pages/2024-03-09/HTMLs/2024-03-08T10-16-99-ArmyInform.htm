<html><body>
<h1>На Донеччині затримали «мисливців» на HIMARS</h1>
<hr/>
Author: Army Inform
<br>
Categories: Новини
<br>
Description: Про це повідомила 8 березня СБУ.    За даними відомства, йдеться про двох зловмисників,...
<br>
Published Time: 2024-03-08T10-16-99
<br>
Tags: HIMARS, СБУ, шпигуни
<br>
Images: <a href="https://armyinform.com.ua/wp-content/uploads/2024/03/slovyansk_zradnyky-e1709885541516.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="982" src="../ORI/ArmyInform/Images/2024-03-08T10-16-99/000000.jpg" srcset="../ORI/ArmyInform/Images/2024-03-08T10-16-99/000000.jpg" width="854"/> </figure><!-- .post-thumbnail -->
<p><strong> Двоє місцевих жителів за завданням фсб намагалися отримати координати українських систем реактивної артилерії, зокрема типу HIMARS.  </strong></p>
<p>Про це <a href="https://t.me/SBUkr/11372" rel="nofollow" target="_blank">повідомила 8 березня</a> СБУ.</p>
<p>За даними відомства, йдеться про двох зловмисників, які брали участь у підготовці бойових операцій рф проти Сил оборони в районі Слов’янська.</p>
<p>Щоб спланувати повітряні атаки на місто, окупанти сподівались отримати від своїх поплічників орієнтовні геолокації зенітно-ракетних комплексів ЗСУ і систем реактивної артилерії.</p>
<p>Також у зоні особливої уваги загарбників були опорні пункти та блокпости на підступах до райцентру.</p>
<p>У разі отримання ключових розвідданих рашисти хотіли знайти «слабкі місця» в обороні міста та «врахувати» їх під час нових масованих штурмів на цьому напрямку.</p>
<p>Співробітники СБУ поетапно задокументували «кожен крок» поплічників фсб та зірвали ворожі наміри.</p>
<p>Одночасно із цим вжито додаткових заходів щодо бойової готовності Сил оборони, які залучені до захисту Слов’янська.</p>
<p>На завершальному етапі спецоперації Служба безпеки затримала російських інформаторів. Ними виявились двоє місцевих жителів — працівник комунального підприємства та безробітний.</p>
<p>На початку цього року вони вийшли на російську спецслужбу через свого знайомого — бойовика окупаційних угруповань Південного військового округу рф.</p>
<p>Комунікацію між собою підтримували через відеодзвінки в месенджері.</p>
<p>Для конспірації учасники інформаторської групи діяли окремо один від одного. А розвіддані збирали під час поїздок на власних авто вздовж прифронтової території, де приховано фіксували «потрібні» об’єкти.</p>
<p>Під час обшуків у затриманих вилучено мобільні телефони, які вони використовували для спілкування з агресором та чорнові «звіти» для фсб.</p>
<p>Також в одного з фігурантів виявлено 90 набоїв до автомата АК-74.</p>
<p>Наразі слідчі Служби безпеки повідомили зловмисникам про підозру за ч. 3 ст. 114-2 Кримінального кодексу України.</p>
<p>Їм загрожує до 12 років тюрми.</p>
<p>Раніше стало відомо, що Сили оборони <a href="https://armyinform.com.ua/2024/02/22/ukrayinczi-vdaryly-po-shykuvannyu-rosiyan/">вдарили HIMARS</a> по шикуванню росіян.</p>
</div>

<p>Source: <a href="https://armyinform.com.ua/2024/03/08/na-donechchyni-zatrymaly-myslyvcziv-na-himars/">https://armyinform.com.ua/2024/03/08/na-donechchyni-zatrymaly-myslyvcziv-na-himars/</a></p>
</body></html>