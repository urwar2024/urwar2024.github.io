<html><body>
<h1>Викрито суддю, який «зливав» ворогу інформацію про своїх колег та ЗСУ</h1>
<hr/>
Author: Army Inform
<br>
Categories: Новини
<br>
Description: Про це інформує Офіс Генерального прокурора.  «За процесуального керівництва прокурорів...
<br>
Published Time: 2024-03-08T18-18-99
<br>
Tags: stoprussia, агресія рф, війна, вторгнення рф, Офіс Генерального прокурора
<br>
Images: <a href="https://armyinform.com.ua/wp-content/uploads/2024/03/8.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="975" src="../ORI/ArmyInform/Images/2024-03-08T18-18-99/000000.jpg" srcset="../ORI/ArmyInform/Images/2024-03-08T18-18-99/000000.jpg" width="1275"/> </figure><!-- .post-thumbnail -->
<p><strong> У прокуратурі викрили суддю, який шпигував за своїми колегами та Силами оборони на користь держави-агресора. </strong></p>
<p class="">Про це <a href="https://gp.gov.ua/ua/posts/vikrito-suddyu-yakii-spiguvav-za-svoyimi-kolegami-ta-silami-oboroni-na-korist-derzavi-agresora" rel="nofollow" target="_blank">інформує</a> Офіс Генерального прокурора.</p>
<p class="">«За процесуального керівництва прокурорів Офісу Генерального прокурора судді Брянківського районного суду Луганської області повідомлено про підозру у державній зраді (ч. 2 ст. 111 КК України)», — йдеться в повідомленні.</p>
<p class="">За даними слідства, підозрюваний збирав та передавав ворогу конфіденційну інформацію про українських суддів та військовослужбовців Збройних Сил України.</p>
<p class="">Як зазначається, з 2014 року він не здійснює правосуддя та переховується на території держави-агресора. Будучи зареєстрованим у різних закритих суддівських месенджерах, за завданням фсб рф він збирав дані, фотографії, контактні номери телефонів та посади суддів з активною проукраїнською позицією.</p>
<p class="">«Інформацію підозрюваний передавав під час особистих зустрічей та через месенджери. За це окупанти допомагали судді вирішувати особисті бізнес-питання на території рф. Особливо цікавою ворогу була інформація про діяльність українських військових, які знаходяться в полоні рф, з метою здійснення на них тиску під час допитів», — розповіли у відомстві.</p>
<p class="">Слідством встановлено, що суддя передав представнику держави-агресора фотознімки військовослужбовця, який потрапив у полон до рф, для подальшого вербування його сина.</p>
<p class="">Крім того, цей суддя є підозрюваним у ще одному кримінальному провадженні та оголошений у розшук.</p>
<p class="">Досудове розслідування здійснюється слідчими ДБР за оперативного супроводу СБУ.</p>
<p>Як повідомляла АрміяInform, ексвійськового із Криму з<a href="https://armyinform.com.ua/2024/03/08/eksvijskovogo-iz-krymu-zasudyly-do-15-rokiv-tyurmy-za-derzhzradu/">асудили до 15 років тюрми за держзраду</a>.</p>
</div>

<p>Source: <a href="https://armyinform.com.ua/2024/03/08/vykryto-suddyu-yakyj-zlyvav-vorogu-informacziyu-pro-svoyih-koleg-ta-zsu/">https://armyinform.com.ua/2024/03/08/vykryto-suddyu-yakyj-zlyvav-vorogu-informacziyu-pro-svoyih-koleg-ta-zsu/</a></p>
</body></html>