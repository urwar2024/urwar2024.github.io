<html><body>
<h1>Повідомлено про підозру росіянину, який розстріляв українського військовополоненого</h1>
<hr/>
Author: Army Inform
<br>
Categories: Новини
<br>
Description: Про це повідомив 8 березня Офіс Генерального прокурора.    За даними слідства, стрілець...
<br>
Published Time: 2024-03-08T13-09-99
<br>
Tags: воєнні злочини, Офіс Генерального прокурора, полоненні, розстріл
<br>
Images: <a href="https://armyinform.com.ua/wp-content/uploads/2024/03/rozstril-polonenogo.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="917" src="../ORI/ArmyInform/Images/2024-03-08T13-09-99/000000.jpg" srcset="../ORI/ArmyInform/Images/2024-03-08T13-09-99/000000.jpg" width="1280"/> </figure><!-- .post-thumbnail -->
<p><strong> За даними слідства, воєнний злочин відбувся 6 січня 2024 року поблизу населеного пункту Приютне Пологівського району Запорізької області.  </strong></p>
<p>Про це <a href="https://t.me/pgo_gov_ua/22268" rel="nofollow" target="_blank">повідомив 8 березня</a> Офіс Генерального прокурора.</p>
<p>За даними слідства, стрілець штурмового загону «шторм-V» 218 танкового полку 127 мотострілецької дивізії 5 загальновійськової армії східного військового округу зс рф під час штурму бойових позицій Сил оборони України відкрив вогонь на ураження по українському військовополоненому.</p>
<p>Український захисник склав зброю, підняв угору руки, вийшов із бліндажа та, на вимогу російського військового, став на коліна, тим самим підтвердив свій намір щодо здачі в полон. Проте замість полону дістав вогнепальне поранення, несумісне з життям.</p>
<p>У лавах окупаційного війська підозрюваний перебував з листопада 2023 року, після укладення контракту на проходження військової служби у зс рф замість відбування покарання за крадіжку в одній з колоній на території країни-агресора.</p>
<p>Після проходження відповідної підготовки на одному з військових полігонів у Ростовській області рф був передислокований на Запорізький напрямок.</p>
<p>Наприкінці січня 2024 року його затримали українські захисники та передали правоохоронним органам.</p>
<p>Тепер йому повідомлено про підозру в порушенні законів та звичаїв війни, поєднаному з умисним вбивством (ч. 2 ст. 438 КК України).</p>
<p>Раніше Уповноважений ВР з прав людини <a href="https://armyinform.com.ua/2024/02/25/upovnovazhenyj-vr-z-prav-lyudyny-rosiyany-znovu-rozstrilyaly-ukrayinskyh-polonenyh/">заявляв</a>, що росіяни знову розстріляли українських полонених.</p>
</div>

<p>Source: <a href="https://armyinform.com.ua/2024/03/08/povidomleno-pro-pidozru-rosiyanynu-yakyj-rozstrilyav-ukrayinskogo-vijskovopolonenogo/">https://armyinform.com.ua/2024/03/08/povidomleno-pro-pidozru-rosiyanynu-yakyj-rozstrilyav-ukrayinskogo-vijskovopolonenogo/</a></p>
</body></html>