<html><body><h1>Британія засудила псевдовибори росії на тимчасово окупованій території України</h1><hr/>Published Time: 2024-03-15T14:56:00+08:00<br>Author: Army Inform<br>Description: Про це заявив постійний представник Великої Британії при ОБСЄ Ніл Холланд.    «Велика...<br>Images: <a href="https://armyinform.com.ua/wp-content/uploads/2022/05/brytaniya.jpg">000000.jpg</a><br>Categories: Новини<br>Tags: Велика Британія, вибори на ТОТ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="360" src="../Images/2024-03-15T14-56-00-08-00/000000.jpg" srcset="../Images/2024-03-15T14-56-00-08-00/000000.jpg" width="630"> </img></figure><!-- .post-thumbnail -->
<p><strong> Велика Британія рішуче засудила проведення «виборів» президента рф на тимчасово окупованих територіях України, назвавши їх незаконними. </strong></p>
<p>Про це <a href="https://www.gov.uk/government/speeches/russia-is-attempting-to-apply-a-veneer-of-legitimacy-to-its-illegal-presence-in-ukraine-uk-statement-to-the-osce" rel="nofollow" target="_blank">заявив</a> постійний представник Великої Британії при ОБСЄ Ніл Холланд.</p>
<p>«Велика Британія рішуче засуджує росію за проведення президентських виборів в Україні, що суперечить міжнародному праву, включно зі Статутом ООН. Щоб внести ясність, ці так звані “вибори” на суверенній території України незаконні», — йдеться в його заяві.</p>
<p>За його словами, тепер на тимчасово окупованих регіонах України росія проводить президентські вибори всупереч волі українського народу.</p>
<p>«Це ще одна кричуща спроба росії надати видимість легітимності своїй незаконній присутності в Україні. І це ще одне порушення суверенітету і територіальної цілісності України — основоположних принципів Гельсінського Заключного акта, який росія розірвала на шматки», — додав Ніл Холланд.</p>
<p>Він також розповів, що уже з’явилися повідомлення про відвідування будинків озброєними військовими, які примушують жителів голосувати.</p>
<p>«Велика Британія ясно дала зрозуміти: ми не будемо визнавати результати будь-яких фіктивних референдумів або виборів. Донецьк, Херсон, Луганськ, Запоріжжя та Крим — усе це частина України. Проведення фіктивних виборів у цих регіонах не змінить цього факту», — резюмував дипломат.</p>
<p>Як повідомляла АрміяInform, США <a href="https://armyinform.com.ua/2024/03/15/ssha-zasudzhuyut-rosijski-vybory-na-okupovanyh-terytoriyah-ukrayiny-derzhdep/">засуджують</a> російські вибори на окупованих територіях України.</p>
</div><p>Source: <a href="https://armyinform.com.ua/2024/03/15/brytaniya-zasudyla-psevdovybory-rosiyi-na-tymchasovo-okupovanij-terytoriyi-ukrayiny/">https://armyinform.com.ua/2024/03/15/brytaniya-zasudyla-psevdovybory-rosiyi-na-tymchasovo-okupovanij-terytoriyi-ukrayiny/</a></p></body></html>