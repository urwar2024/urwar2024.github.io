<html><body><h1>Ексклюзивний тест-драйв: перший український багі в дії</h1><hr/>Published Time: 2024-03-15T11:21:00+08:00<br>Author: Army Inform<br>Description: Кореспондентка АрміяInform на власні очі побачила, як відбувалося тестування багі...<br>Images: <a href="https://armyinform.com.ua/wp-content/uploads/2024/03/photo1710426793-7.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/photo1710426793-3.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/photo1710426793-5.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/photo1710426793-6.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/photo1710426793-4.jpeg">000004.jpeg</a><br>Categories: Новини, Репортаж<br>Tags: <br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="795" src="../Images/2024-03-15T11-21-00-08-00/000000.jpg" srcset="../Images/2024-03-15T11-21-00-08-00/000000.jpg" width="1500"> </img></figure><!-- .post-thumbnail -->
<p><strong> Маневрений, високопрохідний, українського виробництва. Саме так можна охарактеризувати перший багі, який за півтора місяця зробила команда благодійного фонду Алли Мартинюк. </strong></p>
<p>Кореспондентка АрміяInform на власні очі побачила, як відбувалося тестування багі бездоріжжям та дізналася всі подробиці про переваги українського виробництва.</p>
<p>…Разом з розробником і його сином відправляємося на важкодоступну місцевість та починаємо тестувати багі.</p>
<p>Спершу їздимо по пагорбах та болотній місцевості, місцями з глибокою водою, і бачимо, що багі чудово справляється.</p>
<img alt="" class="alignnone size-full wp-image-551819" height="1083" loading="lazy" src="../Images/2024-03-15T11-21-00-08-00/000001.jpeg" srcset="../Images/2024-03-15T11-21-00-08-00/000001.jpeg" width="1500">
<p>Після низки випробувань багі піском, болотом та пагорбами, член команди Олександр розповідає про всі переваги української розробки:</p>
<p>— Наші багі будуть використовувати для евакуації поранених, підвезення боєприпасів та особового складу в місця, в які важко проїхати. Перший в Україні багі розробила команда від благодійного фонду Алли Мартинюк. Його переваги в тому, що він набагато доступніший щодо ціни, ніж ті, які закуповують за кордоном та які обладнані більшим функціоналом.</p>
<img alt="" class="alignnone size-full wp-image-551820" height="780" loading="lazy" src="../Images/2024-03-15T11-21-00-08-00/000002.jpeg" srcset="../Images/2024-03-15T11-21-00-08-00/000002.jpeg" width="1500">
<p>Український багі може розвивати швидкість до 90 кілометрів на годину, має кліренс 40 см та може заїжджати у воду на глибину до 79 см. Крім цього, багі має п’ять сидячих місць та може вивозити двох лежачих поранених.</p>
<img alt="" class="alignnone size-full wp-image-551821" height="807" loading="lazy" src="../Images/2024-03-15T11-21-00-08-00/000003.jpeg" srcset="../Images/2024-03-15T11-21-00-08-00/000003.jpeg" width="1500">
<p>— Загалом, багі вважаються новинкою на фронті, адже з’явилися вони трішки більш ніж пів року тому. Їх закуповували за кордоном, і, звісно, коли з’явилась масова потреба в них, то ми вирішили створювати власне українське виробництво. Здебільшого його робив мій батько, це була щоденна кропітка робота, — каже Олександр.</p>
<img alt="" class="alignnone size-full wp-image-551822" height="810" loading="lazy" src="../Images/2024-03-15T11-21-00-08-00/000004.jpeg" srcset="../Images/2024-03-15T11-21-00-08-00/000004.jpeg" width="1500"/>
<p>І додає, що їхній багі розрахований саме під навантаження, які є під час бойових дій, щоб захисникам було зручно виконувати поставлені завдання.</p>
<p>— Друга модифікація багі матиме комбіновані холодні та гарячі труби. Також буде посилений функціонал, дизельні мотори та сам відсік з мотором будуть зніматися, щоб бійці в разі поломки могли оперативно міняти його на місці. У новому «апгрейді» нашого багі будуть бризговики, адже ви самі бачили, що під час проїзду бездоріжжям багі закидує болотом, — додав Олександр.</p>
<p>Засновниця благодійного фонду Алла Мартинюк наголосила, що перший багі вже вирушає на Бахмутський напрямок і допомагатиме тим, хто боронить нашу землю від окупантів.</p>
<p><em>Фото автора</em></p>
</img></img></img></div><p>Source: <a href="https://armyinform.com.ua/2024/03/15/eksklyuzyvnyj-test-drajv-pershyj-ukrayinskyj-bagi-v-diyi/">https://armyinform.com.ua/2024/03/15/eksklyuzyvnyj-test-drajv-pershyj-ukrayinskyj-bagi-v-diyi/</a></p></body></html>