<html><body><h1>Обіцяли гроші та гарне життя: полонені найманці з країн Глобального Півдня розповіли про військову службу в рф</h1><hr/>Published Time: 2024-03-15T12:29:00+08:00<br>Author: Army Inform<br>Description: На фронті потрібні бійці, термін служби яких вимірюється не в днях, а в годинах. Тому...<br>Images: <a href="https://armyinform.com.ua/wp-content/uploads/2024/03/6fd40039-3de3-463c-8611-e19e1de67735-scaled-1.jpg">000000.jpg</a><br>Categories: Новини, Публікації<br>Tags: stoprussia, агресія рф, війна, вторгнення рф, допит військовополоненого рф, найманці, полонені, Проєкт «Хочу жить», російські найманці<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="849" src="../Images/2024-03-15T12-29-00-08-00/000000.jpg" srcset="../Images/2024-03-15T12-29-00-08-00/000000.jpg" width="1500"> </img></figure><!-- .post-thumbnail -->
<p><strong> Після величезних втрат російська призовна кампанія із примусової мобілізації та укладання контрактів з ув’язненими вичерпує свої можливості.  </strong></p>
<p>На фронті потрібні бійці, термін служби яких вимірюється не в днях, а в годинах. Тому країна-агресорка активізувала потік громадян з країн зі складною економічною ситуацією. Відтак, окрім військовополонених росіян, Україна зіштовхнулися з полоненими найманцями з країн Глобального Півдня. Під час пресконференції: «Полонені найманці з країн Глобального Півдня. Що мають зробити уряди, аби їхні громадяни не гинули на чужій війні?» військовополонені найманці розповіли, що спонукало їх приїхати воювати за чужу армію проти України.</p>
<h2 style="font-weight: 400;"><strong>«Сказали мені, що я зможу здійснити тут свою мрію» </strong></h2>
<p>— Мене звати Аділ Мухамед. Мені 20 років. Я приїхав до росії за мрією: Хотів покращити життя своєї родини та отримати роботу. Вони (росіяни. — Ред.) сказали мені, що я зможу здійснити тут свою мрію та перевезти свою родину до росії. Відтак я не знав, що опинюся на фронті, без знання мови, і для мене єдина проблема, яка була, це мова. Я просто не розумів, куди я потрапив, — розповів військовополонений.</p>
<h2 style="font-weight: 400;"><strong>Коли прибув до Москви — відправили на війну</strong></h2>
<p>— Мене звати Даріо, я став частиною армії рф бо мені були потрібні гроші для родини, і це єдина причина. Коли я був на Кубі, мені прийшло повідомлення, що в росії потрібна людина, яка буде займатися будівництвом та працювати загалом. Я заповнив форму, приїхав, але не розумів, що я приїхав на війну. Коли вже прибув до Москви, мене відправили на війну. До цього на батьківщині я отримав освіту в галузі викладання математики та географії. На Кубі я викладав географію, але грошей бракувало. Потім я почав займатися музикою, і це те, що мене справді цікавило, — повідомив військовополонений.</p>
<h2 style="font-weight: 400;"><strong>Обіцяли роботу в шпиталі</strong></h2>
<p>— Мене звати Бікаш. Мені 32 роки, і я з Непалу. У мене така сама історія, як і в інших. Я потрапив до рф через туристичну візу. Мене обманули, сказали, що все буде добре, і що я не поїду на передову. Максимум обіцяли роботу у шпиталі чи те, що я буду займатися логістикою. Тоді я вирішив поїхати і вступив до лав збройних сил рф, — поділився найманець.</p>
<h2 style="font-weight: 400;"><strong>«</strong><strong>Нас залишили без їжі та води, і я здався в полон» </strong></h2>
<p>— Мене звати Річард. Я зі Сьєрра-Леоне. Я з дуже бідної родини. Приїхав до рф за заявкою, буцімто на звичайну роботу. Мені подзвонили і сказали, що чекатимуть мене у москві, в офісі. Коли я приїхав до рф, то побачив, що це військовий об’єкт. Мене запевнили, що все буде добре, але вже того ж дня нас військовим автобусом відправили до ростова. Один раз, до того, як у нас забрали телефони та документи, мені вдалося зв’язатися з родиною та пояснити, де я опинився. Тоді мама почала плакати і казати, що я тікав від насилля у своїй країні, і опинився в такому ж насиллі. З ростова нас вже відправили до України. Нічому нас не навчали, але всюди супроводжували. В полон я вирішив здатися, коли нас кинули і залишили без їжі та води на 7 днів, — повідомив окупант.</p>
<h2 style="font-weight: 400;"><strong>Бідність вдома набагато краще, ніж загинути на чужині</strong></h2>
<p>Представник Координаційного штабу з питань поводження з військовополоненими Петро Яценко повідомив, що дана зустріч є закликом до громадян країн з низьким рівнем доходу — не вступати до лав російської армії та не йти воювати проти України.</p>
<p>— Ці люди, які потрапили в український полон, — просто щасливчики, адже зберегли своє життя. Незважаючи на те, що вони, по суті, є найманці, і згідно Женевської конвенції перебувають вони поза законом, і можуть бути засуджені за фактом найманства, ми все ж дотримуємося правил. Відтак, поки не відбулося суду, Україна дотримується їх прав згідно з конвенцією. Цією зустріччю ми хочемо продемонструвати країнам, що їх громадяни були кинуті на фронт як гарматне м’ясо, адже їх нічому не навчали. Відтак ми закликаємо: бідність вдома набагато краще, ніж загинути на чужині, воюючи за чужу армію, — повідомив Петро Яценко.</p>
</div><p>Source: <a href="https://armyinform.com.ua/2024/03/15/obiczyaly-groshi-ta-garne-zhyttya-poloneni-najmanczi-z-krayin-globalnogo-pivdnya-rozpovily-pro-vijskovu-sluzhbu-v-rf/">https://armyinform.com.ua/2024/03/15/obiczyaly-groshi-ta-garne-zhyttya-poloneni-najmanczi-z-krayin-globalnogo-pivdnya-rozpovily-pro-vijskovu-sluzhbu-v-rf/</a></p></body></html>