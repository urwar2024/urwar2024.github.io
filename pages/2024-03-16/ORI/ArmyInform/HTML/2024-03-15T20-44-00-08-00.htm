<html><body><h1>Розроблено новий інструмент підтримки ВПО — субсидію на оренду житла</h1><hr/>Published Time: 2024-03-15T20:44:00+08:00<br>Author: Army Inform<br>Description: Про це йдеться у повідомленні на сайті уряду.    Особливість субсидії — це те, що її...<br>Images: <a href="https://armyinform.com.ua/wp-content/uploads/2022/05/groshi-dlya-vpo.jpg">000000.jpg</a><br>Categories: Новини<br>Tags: ВПО<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="729" src="../Images/2024-03-15T20-44-00-08-00/000000.jpg" srcset="../Images/2024-03-15T20-44-00-08-00/000000.jpg" width="1024"> </img></figure><!-- .post-thumbnail -->
<p><strong> Міністерство соціальної політики розробило новий інструмент підтримки внутрішньо переміщених осіб — субсидію на оренду житла. </strong></p>
<p>Про це йдеться у повідомленні на <a href="https://www.kmu.gov.ua/news/minsotspolityky-rozrobylo-novyi-instrument-pidtrymky-vpo-subsydiiu-na-orendu-zhytla" rel="nofollow" target="_blank">сайті</a> уряду.</p>
<p>Особливість субсидії — це те, що її розмір враховуватиме вартість оренди у певному регіоні або населеному місті країни. Адже ціна на оренду у Києві, Миколаєві, на Закарпатті чи у невеликому населеному пункті суттєво відрізняється.</p>
<p>Так, за даними дослідження, проведеного аналітичною компанією CEDOS за підтримки Ради Європи на замовлення Мінсоцполітики, ціни на житло в Києві на 22% (до 8,4 тисяч грн за однокімнатну квартиру) вищі за середні по країні, у Миколаєві та Миколаївському регіоні – нижчі на 30-35% (не перевищують 4,5 тисяч грн), а на Закарпатті – вищі у 2,5 рази порівняно з середніми по країні (досягаючи 17 тисяч грн за однокімнатну квартиру).</p>
<p>Найнижчі ціни в Чернігівському, Сумському, Харківському та Херсонському регіоні і становлять в діапазоні від 2,8 тисяч грн до 4,4 тисяч грн за однокімнатну квартиру, в обласних центрах в зазначених регіонах показник буде трохи вищим, від 3,2 тисяч грн до 5 тисяч грн за однокімнатну квартиру.</p>
<p>Відтак, субсидія на оренду буде враховувати різницю у вартості житла.</p>
<p>Крім того, розмір субсидії залежатиме від кількості осіб у складі домогосподарства, яке орендує житло, а також доходи домогосподарства і спроможність оплачувати рахунки за оренду самостійно. Чим нижчими є доходи, тим вищий відсоток вартості оренди буде покривати субсидія.</p>
<p>На першому етапі запровадження субсидії на оренду планується для внутрішньо переміщених осіб. Надалі цей інструмент підтримки може бути та для інших громадян, які потребуватимуть такої допомоги від держави.</p>
<p>Наразі даний проєкт рішення погоджується всередині уряду та із зацікавленими органами влади.</p>
<p>Мінсоцполітики очікує, що після затвердження відповідного рішення уряду, вже з червня ВПО зможуть скористатися новим інструментом підтримки для них.</p>
</div><p>Source: <a href="https://armyinform.com.ua/2024/03/15/rozrobleno-novyj-instrument-pidtrymky-vpo-subsydiyu-na-orendu-zhytla/">https://armyinform.com.ua/2024/03/15/rozrobleno-novyj-instrument-pidtrymky-vpo-subsydiyu-na-orendu-zhytla/</a></p></body></html>