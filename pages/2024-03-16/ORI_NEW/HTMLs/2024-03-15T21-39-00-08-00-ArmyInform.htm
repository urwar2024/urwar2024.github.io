<html><body>
<div class='article'>
<div class='title'><h1>Українські кіберфахівці заблокували поставки комплектуючих для тисяч «шахедів» і крилатих ракет</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це розповів 15 березня в ефірі телемарафону «Єдині новини» начальник управління...'/>
<meta property='published_time' content='2024-03-15T21:39:00+08:00'/>
<meta property='tags' content='кібератаки, кібердепартамент СБУ'/>
<meta property='images' content='https://armyinform.com.ua/wp-content/uploads/2024/03/sbu_kiberfahivecz.jpg'/>
Author: Army Inform
<br>
Categories: Новини
<br>
Description: Про це розповів 15 березня в ефірі телемарафону «Єдині новини» начальник управління...
<br>
Published Time: 2024-03-15T21:39:00+08:00
<br>
Tags: кібератаки, кібердепартамент СБУ
<br>
Images: <a href="https://armyinform.com.ua/wp-content/uploads/2024/03/sbu_kiberfahivecz.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-03-15T21-39-00-08-00/000000.jpg" srcset="../../ORI/ArmyInform/Images/2024-03-15T21-39-00-08-00/000000.jpg" width="1280"/> </figure><!-- .post-thumbnail -->
<p><strong> Кіберфахівці СБУ мають результати у блокуванні поставок комплектуючих до російської зброї, зокрема деталей для виробництва «Шахедів» і мікросхем для крилатих ракет. </strong></p>
<p>Про це <a href="https://t.me/SBUkr/11439" rel="nofollow" target="_blank">розповів 15 березн</a>я в ефірі телемарафону «Єдині новини» начальник управління Департаменту кібербезпеки СБУ Ілля Вітюк.</p>
<p>«Ми здійснюємо перекриття ланцюгів поставок комплектуючих до російської зброї. Один із прикладів — вже заблокували постачання сервомоторів для виробництва 1600 «Шахедів» і 4000 мікросхем для крилатих ракет», — сказав Ілля Вітюк.</p>
<p>Окрім того, він розповів, що кіберфахівці працюють на лінії фронту над знищенням ворожих систем РЕБ і РЕР, а також над перехопленням ворожих безпілотників, які координують ракетні та артилерійські удари по Силах оборони.</p>
<p>За словами Іллі Вітюка, розвідувальна інформація, отримана його департаментом, допомагає запобігти людським жертвам. Так само як і відбиття кібератак.</p>
<p>« Уявіть: спецслужби рф зламали месенджери одного військового і таким чином зʼясували точне місце і час запланованого збору, і в результаті — приліт і десятки загиблих», — заявив Ілля Вітюк.</p>
<p>За 2 роки повномасштабної війни СБУ відбила майже 10 тис. кібератак, більшість з яких — ще на початковій стадії. Ці кібератаки мали різну мету: розвідувальну, деструктивну, психологічного впливу або комбіновану.</p>
<p>Ілля Вітюк прогнозує, що російські спецслужби будуть нарощувати свій кібернаступальний потенціал. Але водночас нагадує, що й СБУ проводить власні спецоперації у кіберпросторі та влаштовує «бавовну» ворогу, знищуючи різні військові об’єкти.</p>
<p>Як <a href="https://armyinform.com.ua/2024/03/04/kiberfahivczi-gur-zlamaly-minoborony-rosiyi/">повідомляла раніше АрміяInform</a>, кіберфахівці ГУР зламали сервери міноборони росії.</p>
</div>
</div>
<div class='source'><p>Source: <a href="https://armyinform.com.ua/2024/03/15/ukrayinski-kiberfahivczi-zablokuvaly-postavky-komplektuyuchyh-dlya-tysyach-shahediv-i-krylatyh-raket/">https://armyinform.com.ua/2024/03/15/ukrayinski-kiberfahivczi-zablokuvaly-postavky-komplektuyuchyh-dlya-tysyach-shahediv-i-krylatyh-raket/</a></p></div>
</div>
</body></html>