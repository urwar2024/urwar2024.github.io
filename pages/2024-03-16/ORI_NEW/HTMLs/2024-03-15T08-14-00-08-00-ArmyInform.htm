<html><body>
<div class='article'>
<div class='title'><h1>Головнокомандувач ЗСУ на Авдіївському напрямку: Вживаємо всіх необхідних заходів для зміцнення оборони</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це він повідомив на своїй сторінці у Telegram.    За його словами, противник...'/>
<meta property='published_time' content='2024-03-15T08:14:00+08:00'/>
<meta property='tags' content='Авдіївський напрямок, агресія рф, війна, Головнокомандувач Збройних Сил України, Олександр Сирський'/>
<meta property='images' content='https://armyinform.com.ua/wp-content/uploads/2024/03/photo_5445059792004568715_y.jpg'/>
Author: Army Inform
<br>
Categories: Новини
<br>
Description: Про це він повідомив на своїй сторінці у Telegram.    За його словами, противник...
<br>
Published Time: 2024-03-15T08:14:00+08:00
<br>
Tags: Авдіївський напрямок, агресія рф, війна, Головнокомандувач Збройних Сил України, Олександр Сирський
<br>
Images: <a href="https://armyinform.com.ua/wp-content/uploads/2024/03/photo_5445059792004568715_y.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-03-15T08-14-00-08-00/000000.jpg" srcset="../../ORI/ArmyInform/Images/2024-03-15T08-14-00-08-00/000000.jpg" width="1280"/> </figure><!-- .post-thumbnail -->
<p><strong> Головнокомандувач ЗСУ генерал-лейтенант Олександр Сирський відвідав українських військових на Авдіївському напрямку та заявив, що спільно з командирами розглянули оптимальні варіанти дій наших військ та вжили всіх необхідних заходів для зміцнення оборони на цьому напрямку. </strong></p>
<p>Про це він повідомив на своїй сторінці у Telegram.</p>
<p>За його словами, противник зосередив основні зусилля на Авдіївському напрямку і вже декілька діб поспіль намагається прорвати оборону наших військ у смугах трьох бригад, щоденно кидаючи в бій штурмові підрозділи на техніці та в пішому порядку.</p>
<p>«Наступальні дії противника підтримуються інтенсивним вогнем артилерії та активним застосуванням FPV-дронів і дронів зі скидами. Авіація противника періодично наносить удари КАБами з відстані 40-50 км, артилерійські позиції та основні елементи бойового порядку прикриваються засобами РЕБ», — йдеться в повідомленні.</p>
<p>Він розповів, що в цих умовах є найбільш ефективним способом ведення оборони.</p>
<p>«Це знищення бронетехніки та штурмових груп піхоти противника вогнем артилерії, діями бронегруп, комплексним застосуванням ударних безпілотних систем різних типів, захист від ворожих дронів своїх підрозділів засобами РЕБ у поєднанні зі знищенням пунктів управління ворожими БПЛА ударами ракетних систем і вогнем артилерії», — зазначив Олександр Сирський.</p>
<p>Головнокомандувач ЗСУ додав, що саме організації і забезпечення цих питань була присвячена його робота.</p>
<p>«Спільно з командирами розглянули оптимальні варіанти дій наших військ, маневр резервами, забезпечення боєприпасами та іншими матеріальними засобами. Були вжиті всі необхідні заходи для зміцнення оборони та організації постійної взаємодії між всіма елементами оперативної побудови на цьому напрямку», — зауважив він.</p>
<p>Як повідомляла АрміяInform, на Новопавлівському напрямку ворог 24 рази <a href="https://armyinform.com.ua/2024/03/15/na-novopavlivskomu-napryamku-vorog-24-razy-namagavsya-prorvaty-oboronu-zsu/">намагався</a> прорвати оборону ЗСУ.</p>
</div>
</div>
<div class='source'><p>Source: <a href="https://armyinform.com.ua/2024/03/15/golovnokomanduvach-zsu-na-avdiyivskomu-napryamku-vzhyvayemo-vsi-neobhidni-zahody-dlya-zmicznennya-oborony/">https://armyinform.com.ua/2024/03/15/golovnokomanduvach-zsu-na-avdiyivskomu-napryamku-vzhyvayemo-vsi-neobhidni-zahody-dlya-zmicznennya-oborony/</a></p></div>
</div>
</body></html>