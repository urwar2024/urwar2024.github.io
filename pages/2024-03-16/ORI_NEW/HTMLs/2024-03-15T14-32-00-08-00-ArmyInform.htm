<html><body>
<div class='article'>
<div class='title'><h1>ЄС збільшить виробництво снарядів до 2 млн на рік. Для цього виділили 500 млн євро</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться в заяві на сайті ЄК.    Це дозволить європейській оборонній промисловості...'/>
<meta property='published_time' content='2024-03-15T14:32:00+08:00'/>
<meta property='tags' content='Євросоюз, снаряди'/>
<meta property='images' content='https://armyinform.com.ua/wp-content/uploads/2023/12/2-snaryady.jpg'/>
Author: Army Inform
<br>
Categories: Новини
<br>
Description: Про це йдеться в заяві на сайті ЄК.    Це дозволить європейській оборонній промисловості...
<br>
Published Time: 2024-03-15T14:32:00+08:00
<br>
Tags: Євросоюз, снаряди
<br>
Images: <a href="https://armyinform.com.ua/wp-content/uploads/2023/12/2-snaryady.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="650" src="../../ORI/ArmyInform/Images/2024-03-15T14-32-00-08-00/000000.jpg" srcset="../../ORI/ArmyInform/Images/2024-03-15T14-32-00-08-00/000000.jpg" width="1200"/> </figure><!-- .post-thumbnail -->
<p><strong> Європейська комісія виділила 500 мільйонів євро, передбачених Актом на підтримку виробництва боєприпасів (ASAP). </strong></p>
<p>Про це йдеться в заяві на<a href="https://ec.europa.eu/commission/presscorner/detail/en/ip_24_1495" rel="nofollow" target="_blank"> сайті</a> ЄК.</p>
<p>Це дозволить європейській оборонній промисловості наростити потужності з виробництва боєприпасів до 2 мільйонів снарядів на рік до кінця 2025 року.</p>
<p>Комісія також запустила Робочу програму для інструменту зміцнення європейської оборонної промисловості за допомогою спільних закупівель (EDIRPA) і четверту річну Робочу програму Європейського оборонного фонду (EDF). Разом ці програми мають бюджет майже 2 мільярди євро.</p>
<p>Комісія завершила оцінку за регламентом ASAP в рекордно короткі терміни та відібрала 31 проєкт на допомогу європейській промисловості у збільшенні виробництва боєприпасів і підвищенні їхньої готовності.</p>
<p>Відібрані проєкти охоплюють п’ять сфер: вибухові речовини, порох, снаряди, ракети, а також сертифікацію випробувань і відновлення. На реалізацію проєктів буде виділено 513 мільйонів євро з бюджетів ЄС і Норвегії.</p>
<p>Це фінансування дозволить залучити додаткові інвестиції з боку промисловості на умовах співфінансування, в результаті чого загальний обсяг інвестицій у ланцюжок поставок становитиме близько 1,4 млрд євро.</p>
<p>ASAP зосереджується на порохах і вибухових речовинах, які є проблемними місцями у виробництві боєприпасів, і на них буде виділено близько трьох чвертей програми.</p>
<p>Програма підтримає проєкти, що збільшать річні виробничі потужності на понад 10 000 тонн пороху і на понад 4300 тонн вибухових речовин. З цією метою ЄС інвестує 248 мільйонів євро в потужності з виробництва пороху і 124 мільйони євро в потужності з виробництва вибухових речовин.</p>
<p>Очікується, що грантові угоди з відібраними заявниками будуть підписані в травні 2024 року.</p>
<p>Як повідомляла АрміяInform, уряд Португалії<a href="https://armyinform.com.ua/2024/03/15/portugaliya-vydilyaye-100-mln-yevro-na-chesku-inicziatyvu-zakupivli-snaryadiv-dlya-ukrayiny/"> схвалив внесок</a> у програму підтримки України, яку запропонувала Чехія.</p>
</div>
</div>
<div class='source'><p>Source: <a href="https://armyinform.com.ua/2024/03/15/yes-zbilshyt-vyrobnycztvo-snaryadiv-do-2-mln-na-rik-dlya-czogo-vydilyly-500-mln-yevro/">https://armyinform.com.ua/2024/03/15/yes-zbilshyt-vyrobnycztvo-snaryadiv-do-2-mln-na-rik-dlya-czogo-vydilyly-500-mln-yevro/</a></p></div>
</div>
</body></html>