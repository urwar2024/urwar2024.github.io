<html><body>
<div class='article'>
<div class='title'><h1>Очільник «виборчого штабу» путіна актор машков отримав підозру за заклики до знищення України</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.    Як зазначається, фігурант входить...'/>
<meta property='published_time' content='2024-03-15T12:47:00+08:00'/>
<meta property='tags' content='stoprussia, агресія рф, війна, СБУ'/>
<meta property='images' content='https://armyinform.com.ua/wp-content/uploads/2024/03/photo1710496864.jpeg'/>
Author: Army Inform
<br>
Categories: Новини
<br>
Description: Про це інформує Служба безпеки України.    Як зазначається, фігурант входить...
<br>
Published Time: 2024-03-15T12:47:00+08:00
<br>
Tags: stoprussia, агресія рф, війна, СБУ
<br>
Images: <a href="https://armyinform.com.ua/wp-content/uploads/2024/03/photo1710496864.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-15T12-47-00-08-00/000000.jpeg" srcset="../../ORI/ArmyInform/Images/2024-03-15T12-47-00-08-00/000000.jpeg" width="1200"/> </figure><!-- .post-thumbnail -->
<p><strong> Служба безпеки зібрала нові докази підривної діяльності російського актора володимира машкова, який пропагує агресивну війну проти України. </strong></p>
<p>Про це <a href="https://ssu.gov.ua/novyny/za-materialamy-sbu-pidozru-otrymav-ochilnyk-vyborchoho-shtabu-putina-yakyi-zaklykav-do-znyshchennia-ukrainy" rel="nofollow" target="_blank">інформує</a> Служба безпеки України.</p>
<p>Як зазначається, фігурант входить до найближчого оточення путіна і є одним з головних хедлайнерів масових акцій у москві на підтримку широкомасштабного вторгнення рф.</p>
<p>«Враховуючи це, у грудні 2023 року Машкова було призначено співголовою „виборчого штабу“ путіна на, так званих „виборах“ президента країни-агресора. На цій „посаді“ фігурант став ключовим рупором пропаганди у „передвиборчій кампанії“ очільника кремля», — розповіли у відомстві.</p>
<p>За даними слідства, машков публічно закликає до підтримки російських окупаційних угруповань, які воюють проти України.</p>
<p>Також він особисто виправдовує знищення цивільної інфраструктури та захоплення частини території нашої держави.</p>
<p>«Деструктивну риторику машков регулярно повторює у ході „передвиборчих“ турів різними регіонами росії, а також під час поїздок до тимчасово окупованих районів України. Здебільшого такі пропагандистські виступи рашиста відбуваються у вигляді „концертів-мітингів“ та „зустрічей з виборцями“», — зазначили в СБУ.</p>
<p>Ініційовані СБУ експертизи підтвердили факти його підривної діяльності на користь країни-агресора.</p>
<p><strong>На підставі зібраних доказів слідчі Служби безпеки додатково повідомили Машкову про підозру за двома статтями Кримінального кодексу України:</strong></p>
<ul>
<li>ч. 2 ст. 110 (посягання на територіальну цілісність і недоторканність України);</li>
<li>ст. 436 (пропаганда війни).</li>
</ul>
<p>Нагадаємо, що у травні 2023 року СБУ повідомила машкову про підозру за трьома статтями Кримінального кодексу України. Обвинувальний акт за цими фактами вже скеровано до суду.</p>
<p>Оскільки зловмисник перебуває на території росії, тривають комплексні заходи для його притягнення до відповідальності за злочини проти нашої держави.</p>
<p>Розслідування проводили співробітники СБУ у Вінницькій області за процесуального керівництва обласної прокуратури.</p>
<p>Нагадаємо, у Запоріжжі затримали російського шпигуна за кораблями ЗСУ, який <a href="https://armyinform.com.ua/2024/03/15/u-zaporizhzhi-zatrymaly-rosijskogo-shpyguna-za-korablyamy-zsu-yakyj-prykydavsya-dalekobijnykom/">прикидався далекобійником</a>.</p>
<p>Як повідомляла АрміяInform, на Дніпропетровщині засудили <a href="https://armyinform.com.ua/2024/03/14/na-dnipropetrovshhyni-zasudyly-rosijskogo-shpyguna-za-himars/">російського шпигуна за HIMARS</a>.</p>
</div>
</div>
<div class='source'><p>Source: <a href="https://armyinform.com.ua/2024/03/15/ochilnyk-vyborchogo-shtabu-putina-aktor-mashkov-otrymav-pidozru-za-zaklyky-do-znyshhennya-ukrayiny/">https://armyinform.com.ua/2024/03/15/ochilnyk-vyborchogo-shtabu-putina-aktor-mashkov-otrymav-pidozru-za-zaklyky-do-znyshhennya-ukrayiny/</a></p></div>
</div>
</body></html>