<html><body>
<div class='article'>
<div class='title'><h1>«Вибори» президента рф на окупованих територіях є іспитом для світової демократії — Олександр Мусієнко</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Актуальна тема, Новини'/>
<meta property='description' content='Так звані виборчі дільниці також відкрили на тимчасово окупованих територіях України — на...'/>
<meta property='published_time' content='2024-03-15T12:00:00+08:00'/>
<meta property='tags' content='вибори на ТОТ, думка експерта, засідання ООН, Олександр Мусієнко, псевдовибори рф'/>
<meta property='images' content='https://armyinform.com.ua/wp-content/uploads/2024/03/golovne-foto-2.jpg'/>
Author: Army Inform
<br>
Categories: Актуальна тема, Новини
<br>
Description: Так звані виборчі дільниці також відкрили на тимчасово окупованих територіях України — на...
<br>
Published Time: 2024-03-15T12:00:00+08:00
<br>
Tags: вибори на ТОТ, думка експерта, засідання ООН, Олександр Мусієнко, псевдовибори рф
<br>
Images: <a href="https://armyinform.com.ua/wp-content/uploads/2024/03/golovne-foto-2.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="905" src="../../ORI/ArmyInform/Images/2024-03-15T12-00-00-08-00/000000.jpg" srcset="../../ORI/ArmyInform/Images/2024-03-15T12-00-00-08-00/000000.jpg" width="1200"/> <figcaption class="wp-caption-text">
		Олександр Мусієнко</figcaption>
</figure><!-- .post-thumbnail -->
<p><strong> Сьогодні на росії починається триденне голосування на так званих виборах президента. Незмінний президент путін, балотується на п’ятий термін. До голосування не допустили опозиційних кандидатів. </strong></p>
<p>Так звані виборчі дільниці також відкрили на тимчасово окупованих територіях України — на території Запорізької, Херсонської, Донецької і Луганської областей, а також у Криму. Як повідомляють місцеві мешканці, їх примушують до участі в голосуванні.</p>
<p>Проте чи можна назвати явище, яке відбувається на території рф,  виборами? Адже Україна і Захід заявляють, що незаконні вибори на окупованих українських територіях порушують міжнародне право, і їхні результати не будуть визнані. Яка має бути взагалі реакція світу та чи можливо за це покарати російського диктатора?</p>
<p>За роз’ясненням АрміяInform звернулася до керівника Центру військово-правових досліджень, аналітика та експерта Олександра Мусієнка.</p>
<p><strong>— Пане Олександре, чи можна назвати те, що зараз влаштовує росія, виборами?</strong></p>
<p>— Це явище, яке зараз відбувається на росії, чомусь називають «виборами». Проте, я хотів би нагадати, що сам прессекретар путіна, пєсков, сказав у коментарі для The New York Times, що в росії виборів немає, адже це бюрократія. Я б не називав це дійство «виборами», бо з виборами демократичними це не має абсолютно нічого спільного — ні на території росії, а на тимчасово окупованих територіях і поготів. Це є злочином у розумінні українського законодавства передусім, це є злочином у розумінні міжнародного права, це є злочином проти демократії.</p>
<p>— Питання, яке, певно, цікавить нині всіх, — це легітимність таких «виборів». Адже напередодні голова парламентського комітету із закордонних справ Литви Жигімантас Павільоніс у соцмережі Х<a href="https://twitter.com/ZygisPavilionis/status/1768216504548348097" rel="nofollow" target="_blank"> оприлюднив</a> спільну заяву комітетів із 20 країн, у якій відкинув легітимність «виборів» президента рф, проведених на ТОТ. Яка ваша думка стосовно цього?</p>
<p>— Варто розуміти, що те, що зараз відбувається, не є злочином проти демократії в Україні чи проти російської демократії, де її апріорі немає, а це є злочин проти демократії у світі. Відтак постає питання, як саме держави, що називають себе демократичними, будуть за цим спостерігати та надавати цьому оцінку. Зараз — це найпринциповіший момент. Тому що світова демократія має складати іспити, а іспити це не лише про вибори в Британії, США, Франції, Німеччині чи в інших країнах… Іспит — це питання підтримки цінностей… міжнародних, демократичних, правових, які були встановлені після Другої світової війни, і ще й до цього, якщо ми говоримо про ліберальну демократію.</p>
<p><strong>— На вашу думку, яка саме реакція міжнародної спільноти має бути?</strong></p>
<p>— Питання реакції міжнародної спільноти на злочин проти світової демократії нині є найгострішим, адже він (злочин. — Ред.) має тривалий характер, починаючи з 2014 року. Чи відповіли демократичні держави на цей тривалий злочин? На мою думку — ні, адже тоді би це все було давно зупинено. Ми говоримо зараз виключно про визнання результатів такого дійства на окупованих територіях, але і цього недостатньо. Необхідно ставити під питання взагалі легітимність російської влади, адже кремлівський режим знищує будь-яку альтернативу. Також ще одним моментом, на який має належно відреагувати світова спільнота, є збільшення зусиль з боку рф, спрямованих на те, щоб змусити населення окупованих територій проголосувати. Давайте згадаємо Енергодар та людей, яких там тримають як заручників для роботи на АЕС. Відтак нещодавно Центр національного спротиву оприлюднив інформацію про те, що росія планує ставити камери з розпізнаванням обличчя, для того, аби звіряти, хто прийшов з трудового колективу голосувати, а хто ні. В цьому росія перейшла всі авторитарні режими, такого більше ніде немає. Що треба зробити? По-перше, необхідно вводити санкції проти росатому та загалом проти російської атомної енергетики.</p>
<p><strong>— Чи мають шанс люди, які опинилися на ТОТ, все ж таки не голосувати?</strong></p>
<p>— Найважливіше, що мають розуміти люди, які опинилися на ТОТ, незалежно від того, яку галочку їм скажуть поставити і де — це не має жодної легітимності. Якщо стоїть питання або ви будете депортовані за полярне коло чи проголосувати, то краще вже, певно, піти і зберегти власне життя, адже для нас люди найцінніші.</p>
<p>Як повідомлялося раніше, сьогодні Рада Безпеки ООН збереться для обговорення спроб росії організувати вибори на тимчасово окупованих територіях.</p>
<p>Засідання ініціювала українська делегація. Воно розпочнеться о 15:00 за східноамериканським часом (о 21:00 за Києвом).</p>
<p>В ООН вже наголосили, що плани російської федерації організувати голосування на тимчасово окупованих територіях України для виборів президента рф суперечать міжнародному праву.</p>
<p> </p>
</div>
</div>
<div class='source'><p>Source: <a href="https://armyinform.com.ua/2024/03/15/vybory-prezydenta-rf-na-okupovanyh-terytoriyah-ye-ispytom-dlya-svitovoyi-demokratiyi-oleksandr-musiyenko/">https://armyinform.com.ua/2024/03/15/vybory-prezydenta-rf-na-okupovanyh-terytoriyah-ye-ispytom-dlya-svitovoyi-demokratiyi-oleksandr-musiyenko/</a></p></div>
</div>
</body></html>