<html><body>
<div class='article'>
<div class='title'><h1>Для армії США створюють приладдя, що заряджатиме акумулятори на полі бою без залучення стандартних джерел енергії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Озброєння та техніка'/>
<meta property='description' content='Як зазначають автори порталу Мilitary Аerospace, у Пентагоні поставили підрядникам за...'/>
<meta property='published_time' content='2024-03-17T13:09:00+08:00'/>
<meta property='tags' content='нові технології, озброєння і техніка, США'/>
<meta property='images' content='https://armyinform.com.ua/wp-content/uploads/2024/03/foto-0.-amerykanski-vijskovi-doslidnyky-sponukayut-promyslovist-rozrobyty-tehnologiyu.jpg,
https://armyinform.com.ua/wp-content/uploads/2024/03/foto-1.-pidzaryadka-akumulyatoriv-na-poli-boyu.jpg,
https://armyinform.com.ua/wp-content/uploads/2024/03/foto-2.-pidzaryadka-akumulyatoriv-na-poli-boyu.-foto-rdecom.jpg,
https://armyinform.com.ua/wp-content/uploads/2024/03/foto-4.-pidzaryadka-akumulyatoriv-na-poli-boyu.jpg,
https://armyinform.com.ua/wp-content/uploads/2024/03/foto-3.-pidzaryadka-akumulyatoriv-na-poli-boyu.jpg'/>
Author: Army Inform
<br>
Categories: Новини, Озброєння та техніка
<br>
Description: Як зазначають автори порталу Мilitary Аerospace, у Пентагоні поставили підрядникам за...
<br>
Published Time: 2024-03-17T13:09:00+08:00
<br>
Tags: нові технології, озброєння і техніка, США
<br>
Images: <a href="https://armyinform.com.ua/wp-content/uploads/2024/03/foto-0.-amerykanski-vijskovi-doslidnyky-sponukayut-promyslovist-rozrobyty-tehnologiyu.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/foto-1.-pidzaryadka-akumulyatoriv-na-poli-boyu.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/foto-2.-pidzaryadka-akumulyatoriv-na-poli-boyu.-foto-rdecom.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/foto-4.-pidzaryadka-akumulyatoriv-na-poli-boyu.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/foto-3.-pidzaryadka-akumulyatoriv-na-poli-boyu.jpg">000004.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="641" src="../../ORI/ArmyInform/Images/2024-03-17T13-09-00-08-00/000000.jpg" srcset="../../ORI/ArmyInform/Images/2024-03-17T13-09-00-08-00/000000.jpg" width="957"/> <figcaption class="wp-caption-text">
		Американські військові дослідники спонукають промисловість розробити технологію для виробництва енергії з діоксиду вуглецю для забезпечення зарядки акумуляторів для військових операцій на полі бою. Фото: Мilitary Аerospace</figcaption>
</figure><!-- .post-thumbnail -->
<p><strong> Агентство перспективних дослідницьких проєктів Міноборони США (DARPA) розробляє проєкт «Експедиційне використання вуглецю для енергетичної стійкості та стабілізації», мета якого — накопичення електроенергії для заряджання акумуляторів, використовуючи джерела CO2, не вдаючись до стандартних джерел енергії. </strong></p>
<p>Як зазначають автори порталу <a href="https://www.militaryaerospace.com/power/article/14310034/battery-charging-power-carbon-dioxide" rel="nofollow" target="_blank">Мilitary Аerospace</a>, у Пентагоні поставили підрядникам за мету створити пристрій, який має бути портативним і перезаряджувальним, здатним генерувати електроенергію з палива і вловлювати вихлопні гази CO2 для їх регенерації, повідомляє АрміяInform.</p>
<p>Представники оборонного відомства Сполучених Штатів у співпраці з приватними компаніями мають намір створити технологію, що дасть змогу виробляти паливо з джерел вуглекислого газу для забезпечення електроенергією і заряджання акумуляторів, які використовуються на полі бою. Проєкт отримав назву ExCURSion (<em>абревіатура, а не «екскурсія» з англійської!</em>) — Expeditionary Carbon Utilization for Energy Resilience and Stabilization.</p>
<figure aria-describedby="caption-attachment-552257" class="wp-caption alignnone" id="attachment_552257" style="width: 780px"><img alt="" class="size-full wp-image-552257" height="468" loading="lazy" src="../../ORI/ArmyInform/Images/2024-03-17T13-09-00-08-00/000001.jpg" srcset="../../ORI/ArmyInform/Images/2024-03-17T13-09-00-08-00/000001.jpg" width="780"/><figcaption class="wp-caption-text" id="caption-attachment-552257">Підзарядка акумуляторів на полі бою. Колаж: Epsilor-Electric Fuel Ltd.</figcaption></figure>
<p>У технічному завданні від DARPA наголошується, що акумулятори та викопне паливо домінують у сучасних технологіях портативного зберігання енергії та її використання військовими експедиційними силами.</p>
<p>Хоча акумулятори можна заряджати від будь-якого джерела напруги, більшість зарядних пристроїв мають настільки низьку щільність енергії, що їх неможливо використовувати у військових місіях, які потребують невеликих розміру, ваги й енергоспоживання. При цьому, викопне паливо на основі вуглеводнів має набагато вищу енергетичну щільність, але  воно досить дорого коштує.</p>
<p>Дослідники з DARPA шукають можливість генерувати паливо з джерел вуглекислого газу, як то кажуть, на місцях, щоб забезпечити високу щільність енергії та спростити логістику. За їхніми словами, уловлювання, зберігання і перетворення вуглекислого газу на енергоакумулююче паливо дасть змогу створити повністю закриту систему, здатну самостійно поповнювати його запаси.</p>
<p>Така схема дій могла б спростити підзарядку та експлуатацію акумуляторних батарей під час військових місій.</p>
<figure aria-describedby="caption-attachment-552258" class="wp-caption alignnone" id="attachment_552258" style="width: 1293px"><img alt="" class="size-full wp-image-552258" height="728" loading="lazy" sizes="(max-width: 1293px) 100vw, 1293px" src="../../ORI/ArmyInform/Images/2024-03-17T13-09-00-08-00/000002.jpg" srcset="../../ORI/ArmyInform/Images/2024-03-17T13-09-00-08-00/000002.jpg" width="1293"/><figcaption class="wp-caption-text" id="caption-attachment-552258">Підзарядка акумуляторів на полі бою. Фото: RDECOM</figcaption></figure>
<p>Поки що інженери, які працюють над профільними проєктами стикаються з двома проблемами:</p>
<ul>
<li> виробництво рідкого палива з CO2 відбувається щонайменше в 30 разів повільніше, ніж перезарядка літієвих батарей;</li>
<li> уловлювання і зберігання CO2 з вихлопних газів ускладнене компромісом між працездатністю і стабільністю використовуваних матеріалів.</li>
</ul>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="552260,552259" data-itemtag="dl" data-link="file" data-max-width="100%" data-ratio="0.83349609375" data-size="large" data-width="1707"><div class="gallery galleryid-552255 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon portrait">
<a data-full="https://armyinform.com.ua/wp-content/uploads/2024/03/foto-4.-pidzaryadka-akumulyatoriv-na-poli-boyu-scaled.jpg" href="https://armyinform.com.ua/wp-content/uploads/2024/03/foto-4.-pidzaryadka-akumulyatoriv-na-poli-boyu-scaled.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-17T13-09-00-08-00/000003.jpg" srcset="../../ORI/ArmyInform/Images/2024-03-17T13-09-00-08-00/000003.jpg" width="150"/></a>
</dt></dl><dl class="gallery-item">
<dt class="gallery-icon portrait">
<a data-full="https://armyinform.com.ua/wp-content/uploads/2024/03/foto-3.-pidzaryadka-akumulyatoriv-na-poli-boyu-scaled.jpg" href="https://armyinform.com.ua/wp-content/uploads/2024/03/foto-3.-pidzaryadka-akumulyatoriv-na-poli-boyu-scaled.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-17T13-09-00-08-00/000004.jpg" srcset="../../ORI/ArmyInform/Images/2024-03-17T13-09-00-08-00/000004.jpg" width="150"/></a>
</dt></dl>
</div>
</div>
<p>У DARPA планують розв’язати ці проблеми, залучаючи вчених, які працюють у галузі акумуляторних технологій. Наприклад, відомо, що в Бостонському університеті розробили матеріал для вловлювання вуглекислого газу в закритих просторах, таких як підводні човни, підземні бункери та пілотовані космічні кораблі.</p>
<p>Такі компанії, як ExxonMobil і Меморіальний інститут Баттель, теж працюють у сфері уловлювання та зберігання вуглекислого газу, тож і їх можуть залучити до проєкту ExCURSion.</p>
</div>
</div>
<div class='source'><p>Source: <a href="https://armyinform.com.ua/2024/03/17/dlya-armiyi-ssha-stvoryuyut-pryladdya-shho-zaryadzhatyme-akumulyatory-na-poli-boyu-bez-zaluchennya-standartnyh-dzherel-energiyi/">https://armyinform.com.ua/2024/03/17/dlya-armiyi-ssha-stvoryuyut-pryladdya-shho-zaryadzhatyme-akumulyatory-na-poli-boyu-bez-zaluchennya-standartnyh-dzherel-energiyi/</a></p></div>
</div>
</body></html>