<html><body>
<h1>Виявити та знищити: британські десантники отримають комп’ютеризовані приціли для боротьби з БПЛА</h1>
<hr/>
Author: Army Inform
<br>
Categories: Новини, Озброєння та техніка
<br>
Description: Міністерство оборони Великої Британії уклало з компанією контракт початковою вартістю...
<br>
Published Time: 2024-03-09T09-11-99
<br>
Tags: Велика Британія, ОВТ, снайпер
<br>
Images: <a href="https://armyinform.com.ua/wp-content/uploads/2024/03/1-8.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-7.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-6.jpeg">000002.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../ORI/ArmyInform/Images/2024-03-09T09-11-99/000000.jpeg" srcset="../ORI/ArmyInform/Images/2024-03-09T09-11-99/000000.jpeg" width="1280"/> <figcaption class="wp-caption-text">
		Оптична система гвинтівки Smart Shooter. Фото: IDF</figcaption>
</figure><!-- .post-thumbnail -->
<p><strong> Ізраїльська компанія SMARTSHOOTER поставить британській армії системи керування вогнем SMASH X4 для C-sUAS. </strong></p>
<p>Міністерство оборони Великої Британії <a href="https://des.mod.uk/des-secure-hundreds-of-advanced-anti-drone-weapon-sights-for-british-soldiers/" rel="nofollow" target="_blank">уклало</a> з компанією контракт початковою вартістю £4,6 млн на постачання 225 систем SMASH (Smart Weapon Sight Fire Control System) як перше замовлення з 5-річного контракту на загальну суму до £20 млн, повідомляє АрміяInform.</p>
<p>У заяві британського міністерства оборони вказується, що дані системи управління вогнем для Counter-sUAS встановлюватимуться на штурмові гвинтівки SA80 A3 підрозділів ближнього бою британської армії, флоту та ВПС, щоб отримати перевагу в боротьбі з безпілотними літальними апаратами.</p>
<p>Минулого року британці випробували системи SMASH 3000 та SMASH X4 у 2-му експериментальному батальйоні армії Йорка і, нарешті, зупинилися на варіанті X4.</p>
<p>SMASH – це прицільна система, призначена для захоплення та супроводження цілей, серед яких можуть бути як БПЛА, так і жива сила. Супроводження відбувається на відстані до 250 метрів. При цьому система SmartShooter дає змогу ідентифікувати ціль, відстежувати її рух і утримувати її на прицілі, навіть коли ціль або піхотинець рухаються.</p>
<img alt="" class="alignnone size-full wp-image-549443" height="800" loading="lazy" src="../ORI/ArmyInform/Images/2024-03-09T09-11-99/000001.jpeg" srcset="../ORI/ArmyInform/Images/2024-03-09T09-11-99/000001.jpeg" width="1200"/>
<p>«Важливість безпілотних літальних апаратів на сучасному полі бою незаперечна. Разом із закупівлею, розробкою і розгортанням цієї технології у різні способи, ми також повинні діяти на випередження, щоб забезпечити захист наших Збройних сил від їх використання противником», – заявив міністр оборонних закупівель Великої Британії Джеймс Картлідж.</p>
<p>Приціл має три режими роботи: денний з голографічним прицілом, нічний з виведенням зображення на екран, та звичайний, що дає змогу вести вогонь через механічне устаткування.</p>
<p>SMASH X4 поєднує 4-кратний оптичний приціл з унікальними можливостями управління вогнем SMARTSHOOTER SMASH, що забезпечує стрілку розширені діапазони виявлення, розпізнавання та ідентифікації, а також збільшену дальність ураження.</p>
<p>SMASH X4 також має вигравірувану сітку, що дозволяє вести вогонь без батареї живлення приладу.</p>
<figure aria-describedby="caption-attachment-549444" class="wp-caption alignnone" id="attachment_549444" style="width: 1088px"><img alt="" class="size-full wp-image-549444" height="612" loading="lazy" sizes="(max-width: 1088px) 100vw, 1088px" src="../ORI/ArmyInform/Images/2024-03-09T09-11-99/000002.jpeg" srcset="../ORI/ArmyInform/Images/2024-03-09T09-11-99/000002.jpeg" width="1088"/><figcaption class="wp-caption-text" id="caption-attachment-549444">Оптична система гвинтівки SMASH X4. Фото: Crown</figcaption></figure>
<p>Додатковий вбудований лазерний далекомір (LRF) дозволяє вимірювати дальність як з ініціативи користувача, так і як системний вхід для підвищення точності. Система нічного бачення також доступна при використанні X4 з тепловими приладами нічного бачення як кліпса.</p>
<p>«Коли солдат натискає на спусковий гачок, система IWOO (Individual Weapon Overmatch Optic) «глушить» ударно-спусковий механізм (припиняє його дію) доти, доки гвинтівка не буде направлена по необхідній траєкторії, яка потрібна для ураження цілі. Обробка даних здійснюється за рахунок двоядерного комп’ютера, який може проводити складні балістичні розрахунки», – роз’яснили експерти британського порталу <a href="https://des.mod.uk/des-key-player-in-delivery-of-new-4-5-billion-uk-strategy-to-accelerate-uncrewed-systems/" rel="nofollow" target="_blank">DE&amp;S</a> принцип функціонування даного обладнання.</p>
<p>Весь прицільний комплекс має вагу у 1185 грамів, заряду батарей вистачає на 72 години роботи.</p>
<p>Нині прицільний комплекс SMASH застосовують військовослужбовці американської армії та Нідерланди.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/DXY7N3yWj8U?feature=oembed" title="#SMASH X4 - Magnifying Fire Control System" width="640"></iframe></p>
<p>Оптична система гвинтівки Smart Shooter. Відео: SMARTSHOOTER</p>
</div>

<p>Source: <a href="https://armyinform.com.ua/2024/03/09/vyyavyty-ta-znyshhyty-brytanski-desantnyky-otrymayut-kompyuteryzovani-pryczily-dlya-borotby-z-bpla/">https://armyinform.com.ua/2024/03/09/vyyavyty-ta-znyshhyty-brytanski-desantnyky-otrymayut-kompyuteryzovani-pryczily-dlya-borotby-z-bpla/</a></p>
</body></html>