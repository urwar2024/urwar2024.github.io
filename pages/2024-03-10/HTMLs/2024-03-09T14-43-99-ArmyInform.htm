<html><body>
<h1>У Міноборони планують замінити консерви у сухпайках на повноцінні страви</h1>
<hr/>
Author: Army Inform
<br>
Categories: Актуальна тема, Важливо, Новини
<br>
Description: Про це інформує Міністерство оборони України.  Як зазначається, мета візитів —...
<br>
Published Time: 2024-03-09T14-43-99
<br>
Tags: stoprussia, агресія рф, війна, вторгнення рф, міноборони
<br>
Images: <a href="https://armyinform.com.ua/wp-content/uploads/2024/03/eb93a3e4abb15bd3b3a731e6bef0149fc724f2fb.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/8de65e8829df8c7db7542a68cadc38ff2b2137c7.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/5384795e4ab3ebec2868a5b9c6892a599f0a6b58.jpeg">000002.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" sizes="(max-width: 1280px) 100vw, 1280px" src="../ORI/ArmyInform/Images/2024-03-09T14-43-99/000000.jpeg" srcset="../ORI/ArmyInform/Images/2024-03-09T14-43-99/000000.jpeg" width="1280"/> </figure><!-- .post-thumbnail -->
<p><strong> Заступник Міністра оборони Віталій Половенко провів позапланові інспекції складів у східній та центральній частині України. </strong></p>
<p style="font-weight: 400;">Про це <a href="https://www.mil.gov.ua/news/2024/03/09/vitalij-polovenko-komanduvannya-sil-logistiki-musit-yaknajshvidshe/" rel="nofollow" target="_blank">інформує</a> Міністерство оборони України.</p>
<p style="font-weight: 400;">Як зазначається, мета візитів — проконтролювати якість та видачу добового польового набору продуктів — сухпаїв.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="549622,549620" data-itemtag="dl" data-link="file" data-max-width="100%" data-ratio="1.3333333333333" data-size="large" data-width="1600"><div class="gallery galleryid-549613 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/8de65e8829df8c7db7542a68cadc38ff2b2137c7.jpeg" href="https://armyinform.com.ua/wp-content/uploads/2024/03/8de65e8829df8c7db7542a68cadc38ff2b2137c7.jpeg"><img alt="" class="attachment-thumbnail size-thumbnail" height="150" loading="lazy" src="../ORI/ArmyInform/Images/2024-03-09T14-43-99/000001.jpeg" srcset="../ORI/ArmyInform/Images/2024-03-09T14-43-99/000001.jpeg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/5384795e4ab3ebec2868a5b9c6892a599f0a6b58.jpeg" href="https://armyinform.com.ua/wp-content/uploads/2024/03/5384795e4ab3ebec2868a5b9c6892a599f0a6b58.jpeg"><img alt="" class="attachment-thumbnail size-thumbnail" height="150" loading="lazy" src="../ORI/ArmyInform/Images/2024-03-09T14-43-99/000002.jpeg" srcset="../ORI/ArmyInform/Images/2024-03-09T14-43-99/000002.jpeg" width="150"/></a>
</dt></dl>
</div>
</div>
<p style="font-weight: 400;">«Я отримав чимало нарікань на пайки. Загалом в Збройних силах розповсюджені дві норми пайків. Це 10-та і 15-та норми. Ці пайки дуже різняться. Справа в тому, що 10-та норма здебільшого складається з консервів і видається на декілька діб. А, ось 15-та — це повністю готові збалансовані страви для наших військових», — зауважив Віталій Половенко.</p>
<p style="font-weight: 400;"><div style="margin: 20px 0; margin-bottom: 20px; padding: 8px 20px 10px; background: #f1f1f1; border: 1px solid rgba(0,0,0,.15); box-shadow: 0 5px 10px rgba(0,0,0,.3); font-size:15px; border-radius: 8px;">До 15-го польового набору входить 14 видів меню з повноцінними стравами. Наприклад: борщі, супи, різні каші з м’ясом та овочами, кава, чай, мед, джем, сухарі житні та пшеничні, галети. Енергетична цінність одного раціону має становити не менше 3500 кілокалорій.</div></p>
<p style="font-weight: 400;">«Тобто, цих два польових набори мають фактично різне призначення. Якщо військовий вирушає у відрядження на декілька діб, буде цілком достатньо 10-ї норми. Але, якщо військові виконують відповідні завдання і декілька тижнів перебувають поза межами ППД, однозначно для них потрібна 15-а норма. На жаль, склалась така ситуація, коли деяким бійцям пропонують виключно 10-у норму», — сказав Віталій Половенко.</p>
<p style="font-weight: 400;">Крім цього, заступник Міністра оборони наголосив, востаннє закупівля пайку 15-ї норми відбулася в кінці 2022-го року. Вся партія була вилучена через невідповідність лабораторних вимог.</p>
<p style="font-weight: 400;">«Важливо, щоб військовослужбовці мали в наявності обидві норми польових наборів. Згодом планується відійти від консерв та годувати наших захисників та захисниць повноцінними стравами. Адже ми чітко усвідомлюємо, що якісне і безпечне харчування військових також є гарантією нашої безпеки! Тому, Командування Сил логістики має організувати забезпечення сухими пайками та якнайшвидше сформувати потребу для закупівлі 15-ї норми пайків. Коли Міноборони отримає цю потребу, Державний оператор тилу проведе закупівлі», — наголосив заступник Міністра оборони.</p>
<p>Як повідомляла АрміяInform, для забезпечення ЗСУ харчуванням <a href="https://armyinform.com.ua/2024/03/08/dlya-zabezpechennya-zsu-harchuvannyam-dot-ukladatyme-dogovory-z-postachalnykamy-bez-prozorro/">ДОТ укладатиме договори з постачальниками</a> без Prozorro.</p>
</div>

<p>Source: <a href="https://armyinform.com.ua/2024/03/09/u-minoborony-planuyut-zaminyty-konservy-u-suhpajkah-na-povnoczinni-stravy/">https://armyinform.com.ua/2024/03/09/u-minoborony-planuyut-zaminyty-konservy-u-suhpajkah-na-povnoczinni-stravy/</a></p>
</body></html>