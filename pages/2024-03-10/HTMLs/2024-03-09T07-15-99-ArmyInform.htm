<html><body>
<h1>Мобілізація: що видають, а що потрібно додатково взяти із собою у військо</h1>
<hr/>
Author: Army Inform
<br>
Categories: Новини, Соціальний захист
<br>
Description: У повістці на відправку зазвичай пишуть, що треба взяти. Але чи все там те, що потрібно?...
<br>
Published Time: 2024-03-09T07-15-99
<br>
Tags: військове майно, мобілізація, речове забезпечення
<br>
Images: <a href="https://armyinform.com.ua/wp-content/uploads/2024/03/7898.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../ORI/ArmyInform/Images/2024-03-09T07-15-99/000000.jpg" srcset="../ORI/ArmyInform/Images/2024-03-09T07-15-99/000000.jpg" width="2000"/> <figcaption class="wp-caption-text">
		Ілюстрація АрміяInform. Частина зображення OpenAI</figcaption>
</figure><!-- .post-thumbnail -->
<p><strong> В Україні триває мобілізація. Якщо отримали повістку або вже пройшли медкомісію і вам повідомили про дату відправки у війська, то варто почати збирати необхідні речі. </strong></p>
<p><strong>У повістці на відправку зазвичай пишуть, що треба взяти. Але чи все там те, що потрібно? З мого особистого досвіду, мені в ТЦК казали (і не лише мені), що багато всього брати не потрібно. Все видадуть. Насправді ж є досить багато речей, які знадобляться. І їх не видаватимуть. Або не в тій кількості, яка потрібна.</strong></p>
<h2>Що видають</h2>
<p>Існує базовий набір, який видають військовослужбовцям — БЄК (бойовий єдиний комплект). У ньому 46 позицій. Ми не будемо перелічувати абсолютно всі пункти. З повним переліком того, що мають видати, можна ознайомитися в<a href="https://zakon.rada.gov.ua/laws/show/z0767-16#Text" rel="nofollow" target="_blank"> Наказі Міністра оборони № 232</a>. Під час дії воєнного стану нас цікавить Норма 1, категорія 5 (строки носіння).</p>
<p><strong>Засоби індивідуального захисту</strong></p>
<p>Шолом, бронежилет та балістичні окуляри. Все це видається на 2 роки. Також до шолома має йти 3 чохли.</p>
<p><strong>Взуття</strong></p>
<p>Берці літні або демісезонні, берці зимові, капці, бахіли та гумові чоботи. По одній парі на 2 роки.</p>
<p><strong>Обмундирування</strong></p>
<ul>
<li>Костюм (кітель та штани). 2 комплекти на 2 роки. Також раз на рік видають додаткові штани.</li>
<li>Фліска. Одна на 2 роки.</li>
<li>Зимові куртка та штани. По одному виду на 2 роки.</li>
<li>Сорочка бойова (убакс). Дві на 2 роки.</li>
<li>Сорочка поло. Дві на 2 роки.</li>
<li>Рукавички демісезонні та зимові. По парі на 1 рік.</li>
<li>Бафи (у війську це називається шарф-труба). Літній та зимовий.</li>
</ul>
<p><strong>Головні убори</strong></p>
<p>Шапка звичайна та зимова, кашкет і панама.</p>
<p><strong>Спорядження</strong></p>
<p>Каремат, спальний мішок, тактичні рукавиці, ремінь, транспортна сумка.</p>
<p><strong>Білизна</strong></p>
<p>Футболки, шкарпетки зимові та літні, труси, по 2 комплекти термобілизни — демісезонна та зимова.</p>
<p>Якщо щось із цього втрачається через бойові дії, то вам мають видати нове. Але є важливий момент. Про втрату/знищення майна одразу повідомте командира, аби це можна було подати на списання. Нову форму видадуть лише після цього.</p>
<h2>Що не видаватимуть, але краще мати із собою</h2>
<p>Одразу зазначу, що все нижче описане — не аксіома, а лише власний досвід. Кожен має обирати те, що йому дійсно необхідно і на що є фінансові спроможності.</p>
<p><strong>Документи</strong></p>
<p>Паспорт, водійське посвідчення, дублікат індивідуального податкового номеру, військові документи. І важливо все це тримати у спеціальному водонепроникному пакеті.</p>
<p><strong>Що потрібно для особистої гігієни:</strong></p>
<ul>
<li>зубна паста, щітка (краще декілька), шампунь, мило, туалетний папір;</li>
<li>станок для гоління або електробритва (навіть якщо ви плануєте відпускати бороду, то доглядати за нею теж якось треба);</li>
<li>рушник;</li>
<li>манікюрні ножиці;</li>
<li>сонцезахисний крем (на пляж ви навряд чи потрапите, але під сонцем доведеться бувати часто, тож опіки цілком можливі);</li>
</ul>
<ul>
<li>пральний порошок або капсули для прання, якщо буде пральна машина. Але зазвичай людей у навчальних центрах багато, а пральних машин — ні. Тому доведеться прати й руками. А вже в самій частині, особливо якщо служба проходитиме безпосередньо на лінії зіткнення, або поряд із нею, розраховувати на пральну машину взагалі не варто;</li>
<li>вологі серветки — універсальний засіб на всі випадки життя (майже, як скотч. Скотч, до речі, теж варто взяти).</li>
</ul>
<p><strong>Електроприлади:</strong></p>
<ul>
<li>павербанк;</li>
<li>подовжувач/трійник (заряджати телефон або інші гаджети треба часто, а місця завжди не вистачає);</li>
<li>ліхтарик.</li>
</ul>
<p><strong>Взуття — один із найважливіших аспектів</strong></p>
<p>У взутті ви проводитимете більшу частину доби за абсолютно різних погодних умов. Тому воно має бути ідеальним за розміром, та бажано не новим, а вже розношеним. Так, взуття у війську видається. Але можуть бути питання із наявністю необхідних розмірів. До того ж рано чи пізно воно сильно забрудниться або промокне. І потрібно буде щось на заміну. Тож краще мати щось додатково.</p>
<p><strong>Бажано:</strong></p>
<ul>
<li>Кросівки/трекінгові черевики;</li>
<li>Гумові капці.</li>
</ul>
<p><strong>За можливості:</strong></p>
<p>— демісезонні берці;</p>
<p>— додаткові устілки (взуття зношується швидко, а устілки ще швидше).</p>
<p><strong>Одяг</strong></p>
<p>Тут ситуація схожа із взуттям. Форму видають. Але знову ж таки — видати можуть не одразу. До того ж частина речей може досить швидко зношуватися через навантаження. Наприклад, дещо з моєї форми не дожило навіть до завершення навчання. Хоча знаю чимало людей, яким принаймні на період навчання вистачило того, що видали.</p>
<p><strong>Але за можливості краще додатково мати:</strong></p>
<p>— комплект форми (штани та кітель);</p>
<p>— футболки, білизна, шкарпетки;</p>
<p>— фліска (особисто мені на тривалий час вистачало і тієї, яку видали, утім, умови бувають різні, тож за можливості теж бажано мати ще одну);</p>
<p>— тактичні рукавиці (важлива річ в армії — руками постійно доводиться щось робити, тож краще мати захист);</p>
<p>— комплект цивільного одягу.</p>
<p><strong>Рюкзак або баул</strong></p>
<p>Баул або якусь велику сумку видадуть. Але це здебільшого використовується як комод, у якому зберігаються речі. Тому краще додатково мати:</p>
<p>— рюкзак, хоча б на 30 літрів;</p>
<p>— пакети та сумки, які зайвими також не будуть.</p>
<p><strong>Спорядження</strong></p>
<p>Основне зі спорядження видається. Але додатково може знадобитися багато чого. На початковому етапі я б радив не ламати собі голову щодо цього. По-перше, треба дивитися, що саме видадуть. Також багато що залежить від того, в яку частину та на яку посаду вас розподілять.</p>
<p><strong>Різне</strong></p>
<ul>
<li>Посуд, що не б’ється.</li>
<li>Голки, нитки.</li>
<li>Мотузка та прищепки, аби сушити одяг після прання.</li>
<li>Мультитул. Взагалі не знаю, як без нього жив раніше. Постійно треба щось закрутити, відкрутити, затиснути, перерізати. Замінює досить великий набір інструментів.</li>
<li>Карабіни. Багато не треба, але хоча б парочку бажано мати. Завжди знайдеться те, що краще почепити на броню, ніж носити в руках або в рюкзаку.</li>
<li>Сірники/запальнички.</li>
<li>Суперклей.</li>
</ul>
<p><strong>Аптечка</strong></p>
<p>Навантаження на організм суттєво зростає. Тому без забоїв, болі в спині та суглобах навряд чи вдасться пройти цей шлях. Крім того, якщо люди починають хворіти, то ще на етапі навчальних центрів. Загалом, необхідна допомога має надаватися в медпункті. Але в різних навчальних центрах ситуація з медичним забезпеченням різна. Десь із цим краще, десь гірше. А тому варто зібрати аптечку вдома. Що взяти:</p>
<ul>
<li>термометр;</li>
<li>знеболювальні та жарознижувальні засоби;</li>
<li>препарати у разі шлункових розладів;</li>
<li>бинт, вату, антисептичні препарати;</li>
<li>лейкопластирі, еластичний бинт.</li>
</ul>
<p>І не варто переживати, якщо щось забули. Зазвичай поряд є поштові відділення. Тому родичі зможуть відправити те, чого не вистачає.</p>
</div>

<p>Source: <a href="https://armyinform.com.ua/2024/03/09/mobilizacziya-shho-vydayut-a-shho-potribno-dodatkovo-vzyaty-iz-soboyu-u-vijsko/">https://armyinform.com.ua/2024/03/09/mobilizacziya-shho-vydayut-a-shho-potribno-dodatkovo-vzyaty-iz-soboyu-u-vijsko/</a></p>
</body></html>