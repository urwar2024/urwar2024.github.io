<html><body><h1>Військовослужбовці ЗСУ увійшли до списку лауреатів Шевченківської премії — 2024</h1><hr/>Published Time: 2024-03-09T16-12-99<br>Author: Army Inform<br>Description: На цьому наголосив Президент України Володимир Зеленський у своєму виступі з нагоди...<br>Images: <a href="https://armyinform.com.ua/wp-content/uploads/2024/03/320624_235_new_960x500_0.webp">000000.webp</a><br>Categories: Важливо, Новини<br>Tags: Володимир Зеленський, Дмитро Лазуткін, Шевченківська премія, Ярина Чорногуз<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="603" src="../Images/2024-03-09T16-12-99/000000.png" srcset="../Images/2024-03-09T16-12-99/000000.png" width="960"> <figcaption class="wp-caption-text">
		Шевченківська лауреатка Ярина Чорногуз. Фото: Facebook Ярини Чорногуз</figcaption>
</img></figure><!-- .post-thumbnail -->
<p><strong> Цьогорічну Шевченківську премію присуджено з акцентом на пройдений шлях спільноти, яка «стала національною, яка стала творцем своєї культури, своєї держави, власної долі». </strong></p>
<p>На цьому <a href="https://t.me/V_Zelenskiy_official/9719" rel="nofollow" target="_blank">наголосив</a> Президент України Володимир Зеленський у своєму виступі з нагоди вручення Національної премії України імені Тараса Шевченка 2024 року.</p>
<p>Це відбулося «завдяки силі сердець наших людей, які в Маріуполі у найстрашніші дні розуміють те, що вони бачать, вони повинні відзняти, зберегти для того, щоб потім розповісти усьому світові.</p>
<p>Чи людині, яка не хоче, щоб людська пам’ять втратила побачене десь дорогою на Бахмут, чи пережите у Скадовську, зараз тимчасово окупованому. Яка відчуває, що повинна записати це, римувати цю мить, римувати цей біль.</p>
<p>Чи митцю, який вірить, що люди України, вбиті на цій війні, збережуться в емоціях тих, хто живий, і який своєю музикою говорить про це. Щоб кожен живий в Україні пам’ятав про що ця земля, про що її люди, про що думки мами, яка тут в Україні чекає сина, чи доньку», — зазначив Президент.</p>
<p>«У час війни навіть більше, ніж у час миру, ми всі маємо пам’ятати, що культура має значення. І люди культури мають значення», — наголосив він.</p>
<p>Згідно з Указом, премію <a href="https://www.president.gov.ua/documents/1432024-50037" rel="nofollow" target="_blank">присуджено</a>:</p>
<ul>
<li>артистці Сусані Алімівні Джамаладіновій (Джамалі) за альбом «Qirim»;</li>
<li>художникові Андрію Івановичу Єрмоленку за серію художніх робіт «Ukrainian resistance // Український опір»;</li>
<li>поетові Дмитру Михайловичу Лазуткіну за книгу поезій «Закладка»;</li>
<li>журналістам Євгену Костянтиновичу Малолєтці, Мстиславу Андрійовичу Чернову, Василисі Іллівні Степаненко за серію журналістських матеріалів про облогу Маріуполя (репортажі, фото та відеорепортажі, розслідування та фільм «20 днів у Маріуполі»);</li>
<li>композиторці Кармеллі Семенівні Цепколенко за кантати «Читаючи історію» за поезією Оксани Забужко, «Звідки ти, чорна валко, пташина зграє?» за поезією Сергія Жадана, Дуель-Дует для скрипки та контрабасу, Симфонію № 5;</li>
<li>поетесі Ярині Ярославівні Чорногуз за книгу поезій «[dasein: оборона присутності]»;</li>
<li>режисерові-постановнику Івану Сергійовичу Уривському, художниці-постановниці Тетяні Володимирівні Овсійчук, хормейстерці Сусанні Євгеніївні Карпенко за виставу «Конотопська відьма» за повістю Григорія Квітки-Основ’яненка Національного академічного драматичного театру імені Івана Франка.</li>
</ul>
<p>Зауважимо, що більшість цих творів присвячені російсько-українській війні, а лауреати — Дмитро Лазуткін і Ярина Чорногуз є військовослужбовцями ЗСУ.</p>
<p>«Щоб людська спільнота стала нацією та державою, у найкращих характерів в країні мають бути такі серця, яким мало жити тільки для себе. Такі серця промовляють до тих, хто поруч. Дбають. Вчать — вчать розуміти. Обʼєднують. Захищають. Коли треба, рятують.</p>
<p>І в підсумку ми всі впізнаємо одне одного, чуємо одне одного, відчуваємо, що ми українці, українки. І так буде завжди. Завжди буде Україна.</p>
<p>Я дякую кожному й кожній, хто живе не тільки для себе, хто дбає про людей і всю нашу державу. Я дякую всім, хто зараз на фронті і з тими, хто на фронті, хто з Україною та береже її й розвиває», — підкреслив Володимир Зеленський.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/3cIKIQGw9kE?feature=oembed" title="Володимир Зеленський під час відзначення лауреатів Шевченківської премії" width="640"></iframe></p>
</div><p>Source: <a href="https://armyinform.com.ua/2024/03/09/vijskovosluzhbovczi-zsu-uvijshly-do-spysku-laureativ-shevchenkivskoyi-premiyi-2024/">https://armyinform.com.ua/2024/03/09/vijskovosluzhbovczi-zsu-uvijshly-do-spysku-laureativ-shevchenkivskoyi-premiyi-2024/</a></p></body></html>