<html><body><h1>Міністр оборони Данії: Обговорюємо безпосередні інвестиції в оборонні компанії в Україні</h1><hr/>Published Time: 2024-03-23T12:29:00+08:00<br>Author: Army Inform<br>Description: Як передає кореспондентка АрміяInform, про це міністр оборони Данії Троельс Лунд Поульсен...<br>Images: <a href="https://armyinform.com.ua/wp-content/uploads/2024/03/169934b6-d724-4aed-96aa-6a3197486b0d-1.jpeg">000000.jpeg</a><br>Categories: Новини<br>Tags: Данія, оборонна співпраця<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1121" sizes="(max-width: 1500px) 100vw, 1500px" src="../Images/2024-03-23T12-29-00-08-00/000000.jpeg" srcset="../Images/2024-03-23T12-29-00-08-00/000000.jpeg" width="1500"> <figcaption class="wp-caption-text">
		Рустем Умєров та Троельс Лунд Поульсен на конференції в Києві.</figcaption>
</img></figure><!-- .post-thumbnail -->
<p><strong> Україна та Данія мають встановити довгострокове партнерство між данськими та українськими оборонними компаніями, адже це є частиною двостороннього безпекового зобов’язання. </strong></p>
<p>Як передає кореспондентка АрміяInform, про це міністр оборони Данії Троельс Лунд Поульсен заявив під час Дансько-Української конференції оборонної промисловості у Києві.</p>
<p>«Я сподіваюся, що данська держава зможе сприяти, а також безпосередньо інвестувати в оборонні компанії тут, в Україні. Ми обговорювали це на зустрічах вчора, а також сьогодні вранці. Я думаю, що ми можемо зробити навіть більше, ніж робили раніше», — заявив очільник данського оборонного відомства.</p>
<p>Міністр підкреслив готовність Данії підтримувати Україну в довгостроковій перспективі.</p>
<p>«Це дуже важливо сказати тут сьогодні, тому що ви також потребуєте довгострокової підтримки з боку європейських країн. Я хотів би підкреслити, що Данія буде тут, і підтримуватиме вас, як єдине ціле. Мені справді приємно бути сьогодні тут та бачити стільки данських компаній, які приїхали сюди», — сказав він.</p>
<p>Троельс Лунд Поульсен висловив сподівання, що сьогоднішня конференція є першою з багатьох у зусиллях Данії, спрямованих на міцну співпрацю з Україною в майбутньому.</p>
<p>«Вчора я прибув з делегацією парламенту останнього скликання, і ми мали дуже плідні та дуже <a href="https://armyinform.com.ua/2024/03/22/prezydent-ukrayiny-obgovoryv-trenuvannya-ukrayinskyh-pilotiv-na-litakah-f-16-ministrom-oborony-daniyi/">хороші дискусії</a> із президентом Володимиром Зеленським», — додав міністр оборони Данії.</p>
<p>Як повідомлялося раніше, прем’єр-міністр Данії Метте Фредеріксен та Президент України Володимир Зеленський підписали 10-річну безпекову угоду між двома країнами.</p>
<p>«Я вважаю цю угоду правильним кроком. Я дуже радий, і для мене це велика честь, що тепер ми можемо рухатися далі вже з цими змінами», — підкреслив Троельс Лунд Поульсен.</p>
<p>Напередодні данський міністр <a href="https://armyinform.com.ua/2024/03/22/nato-maye-dopomogty-ukrayini-sogodni-bo-cherez-2-3-roky-bude-pizno-ministr-oborony-daniyi/">заявив</a>, що країни Північноатлантичного альянсу можуть і мають робити більше для підтримки України, інакше через 2-3 роки буде занадто пізно.</p>
</div><p>Source: <a href="https://armyinform.com.ua/2024/03/23/ministr-oborony-daniyi-obgovoryuyemo-bezposeredni-investycziyi-v-oboronni-kompaniyi-v-ukrayini/">https://armyinform.com.ua/2024/03/23/ministr-oborony-daniyi-obgovoryuyemo-bezposeredni-investycziyi-v-oboronni-kompaniyi-v-ukrayini/</a></p></body></html>