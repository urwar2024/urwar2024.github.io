<html><body><h1>Уряд уточнив перелік категорій ВПО, які отримуватимуть допомогу на проживання</h1><hr/>Published Time: 2024-03-23T09:37:00+08:00<br>Author: Army Inform<br>Description: Про це йдеться у повідомленні Урядового порталу.    З 1 березня 2024 року виплата...<br>Images: <a href="https://armyinform.com.ua/wp-content/uploads/2023/07/vyplaty-vpo.webp">000000.webp</a><br>Categories: Новини<br>Tags: ВПО, соціальна допомога<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="540" src="../Images/2024-03-23T09-37-00-08-00/000000.png" srcset="../Images/2024-03-23T09-37-00-08-00/000000.png" width="960"> <figcaption class="wp-caption-text">
		Фото з сайту TRIBUN.COM.UA</figcaption>
</img></figure><!-- .post-thumbnail -->
<p><strong> Уряд 22 березня прийняв розроблену Мінсоцполітики постанову і уточнив перелік тих ВПО, які матимуть право на отримання виплат протягом ще 6 місяців. </strong></p>
<p>Про це йдеться у <a href="https://www.kmu.gov.ua/news/uriad-vydilyv-shche-ponad-156-milioniv-hryven-na-kompensatsii-za-bezoplatne-rozmishchennia-vpo-u-zakladakh" rel="nofollow" target="_blank">повідомленні</a> Урядового порталу.</p>
<p>З 1 березня 2024 року виплата допомоги на проживання для ВПО була продовжена ще на 6 місяців для окремих категорій ВПО, які отримували її вже протягом одного-двох років (щонайменше 8 місяців).</p>
<p>Першочергово виплати були продовжені для людей, які не мають можливості працювати, доглядають дітей або важко хворих чи осіб з інвалідністю, не мають доходів або мають низькі доходи  (детальніше — <a href="https://armyinform.com.ua/2024/01/26/uryad-prodovzhyv-vyplatu-dopomogy-na-prozhyvannya-dlya-vpo/" rel="noopener noreferrer" target="_blank">за посиланням</a>).</p>
<p>Тепер же, щоб уникнути різночитань, постанова чітко передбачає, що, крім інших, мають право на продовження допомоги ще на 6 місяців також такі категорії людей:</p>
<ul>
<li>особи з тяжкими формами захворювання, яким не встановлено інвалідність (та родини, в яких такі особи проживають);</li>
<li>діти, які влаштовані в сім’ї патронатного вихователя; патронатні вихователі; діти, тимчасово влаштовані в сім’ю родичів, знайомих, прийомну сім’ю, дитячий будинок сімейного типу;</li>
</ul>
<p>Якщо середньомісячний сукупний дохід на одного отримувача в сім’ї менше 9444 грн:</p>
<ul>
<li>особи, які доглядають за дитиною до 3 років або дитиною, яка потребує догляду, до 6 років;</li>
<li>сім’ї, що мають дітей до 18 років та/або до 23 років, які є студентами денної або дуальної форми навчання в закладах професійної (професійно-технічної), фахової передвищої та вищої освіти;</li>
<li>особи які надають соціальні послуги на непрофесійній основі;</li>
<li>студенти, які звертаються самостійно, віком до 23 років;</li>
<li>особи з інвалідністю ІІІ групи;</li>
<li>сім’ї пенсіонерів.</li>
</ul>
<p>Крім того, право на продовження допомоги на додаткові 6 місяців також отримали особи, старші за 55 років.</p>
<p>Також продовжено період подання заяв на перепризначення виплат для ВПО до 30 квітня 2024 року. При цьому навіть ті, хто подадуть заяви у квітні, отримають кошти із врахуванням березня.</p>
<p>Якщо людина підпадає під зазначені критерії та подасть заяву вже у травні, то допомога буде призначена з місяця звернення, тобто також з травня.</p>
<p>Також в уряді звернули увагу, що протягом двох місяців після призначення допомоги, ВПО, які не працюють і не доглядають за дітьми чи особами з інвалідністю, мають сприяти своїй зайнятості.</p>
<p>Тобто стати на облік в Центр зайнятості (або зареєструватися як фізична особа-підприємець та розпочали відповідну діяльність/ або отримати допомогу на здобуття економічної самостійності/мікрогрант на створення чи розвиток власного бізнесу/ або отримати ваучер на навчання тощо).</p>
<p>Якщо після перепризначення допомоги, людина не зробить цього, виплату допомоги буде припинено.</p>
</div><p>Source: <a href="https://armyinform.com.ua/2024/03/23/uryad-utochnyv-perelik-kategorij-vpo-yaki-otrymuvatymut-dopomogu-na-prozhyvannya/">https://armyinform.com.ua/2024/03/23/uryad-utochnyv-perelik-kategorij-vpo-yaki-otrymuvatymut-dopomogu-na-prozhyvannya/</a></p></body></html>