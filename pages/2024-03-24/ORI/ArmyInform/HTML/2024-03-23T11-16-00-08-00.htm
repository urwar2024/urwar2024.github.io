<html><body><h1>Україна є одним зі світових лідерів у розробці й тестуванні технологій на полі бою — Катерина Черногоренко</h1><hr/>Published Time: 2024-03-23T11:16:00+08:00<br>Author: Army Inform<br>Description: Про це заступник Міністра оборони України Катерина Черногоренко заявила під час першого...<br>Images: <a href="https://armyinform.com.ua/wp-content/uploads/2024/02/58c5c59d-01b5-444f-97fc-ee13afaeb624.jpeg">000000.jpeg</a><br>Categories: Новини<br>Tags: дрони, Катерина Черногоренко<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="794" src="../Images/2024-03-23T11-16-00-08-00/000000.jpeg" srcset="../Images/2024-03-23T11-16-00-08-00/000000.jpeg" width="1200"> <figcaption class="wp-caption-text">
		Катерина Черногоренко</figcaption>
</img></figure><!-- .post-thumbnail -->
<p><strong> Україна має рішення, як ефективно використовувати штучний інтелект у розробках безпілотних систем, і є одним зі світових лідерів у розробці та тестуванні технологій на полі бою. </strong></p>
<p><span>Про це заступник Міністра оборони України Катерина Черногоренко </span><a href="https://www.mil.gov.ua/news/2024/03/23/ukraina-e-odnim-zi-svitovih-lideriv-u-rozrobczi-i-testuvanni-tehnologij-na-poli-boyu-katerina-chernogorenko/" rel="nofollow" target="_blank"><span>заявила </span></a><span>під час першого засідання з питань імплементації Політичної декларації щодо відповідального використання штучного інтелекту у військовій сфері, який організували США. </span></p>
<p><span>«Україна використовує штучний інтелект, аби зберегти життя людей за рахунок розвитку оборонних технологій. Тоді як росія застосовує штучний інтелект “шахедів”, знищуючи все у зоні досяжності її зброї: лікарні, заклади освіти, дитячі будинки тощо», — зазначила Катерина Черногоренко. </span></p>
<p><span>Політичну декларацію щодо відповідального використання штучного інтелекту у військовій сфері за ініціативою американської сторони минулого року підписали 46 країн, серед яких Україна, Сполучені Штати, Японія та інші країни з Африки, Європи та Північної Америки. </span></p>
<p><span>Ця ініціатива сприяє створенню міжнародної системи відповідальності. Показово, що серед підписантів немає росії.</span></p>
<p><span>«Україна є одним зі світових лідерів у розробці та тестуванні нових технологічних рішень на полі бою. Ми маємо рішення, як ефективно використовувати ШІ у розробках безпілотних систем. Деякі варіанти вже протестовані і навіть використовуються на передовій», – поділилася Катерина Черногоренко.</span></p>
<p><span>Додамо, що в 2020 році Уряд України прийняв розпорядження № 1556-р «Про схвалення Концепції розвитку штучного інтелекту в Україні». Реалізація Концепції передбачена на період до 2030 року. </span></p>
<p><span>Також було затверджено Дорожню карту для реалізації Концепції на 2021-2024 роки.</span></p>
<p><span>Як писала АрміяInform, </span><span>деякі підрозділи Збройних Сил України</span><a href="https://armyinform.com.ua/2024/02/20/vadym-suharevskyj-okremi-ukrayinski-pidrozdily-vzhe-testuyut-systemy-zi-shtuchnym-intelektom/"><span> випробовують системи зі штучним інтелектом</span></a><span> та вивчають їх можливе застосування у бойових умовах.</span></p>
</div><p>Source: <a href="https://armyinform.com.ua/2024/03/23/ukrayina-ye-odnym-zi-svitovyh-lideriv-u-rozrobczi-j-testuvanni-tehnologij-na-poli-boyu-kateryna-chernogorenko/">https://armyinform.com.ua/2024/03/23/ukrayina-ye-odnym-zi-svitovyh-lideriv-u-rozrobczi-j-testuvanni-tehnologij-na-poli-boyu-kateryna-chernogorenko/</a></p></body></html>