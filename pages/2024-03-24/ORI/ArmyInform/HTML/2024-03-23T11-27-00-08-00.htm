<html><body><h1>У Силах оборони розповіли про дивні нічні атаки росіян на багі з увімкненими фарами</h1><hr/>Published Time: 2024-03-23T11:27:00+08:00<br>Author: Army Inform<br>Description: Про це в ефірі Армія TV розповів офіцер пресслужби 128-ї окремої гірсько-штурмової...<br>Images: <a href="https://armyinform.com.ua/wp-content/uploads/2024/03/bez-imeni-17.jpg">000000.jpg</a><br>Categories: Новини<br>Tags: Запорізький напрямок, хроніки війни<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="477" src="../Images/2024-03-23T11-27-00-08-00/000000.jpg" srcset="../Images/2024-03-23T11-27-00-08-00/000000.jpg" width="855"> </img></figure><!-- .post-thumbnail -->
<p><strong> Військові рф використовували вночі транспортні засоби з увімкненими фарами на лінії бойового зіткнення. </strong></p>
<p><span>Про це в ефірі <a href="https://www.youtube.com/watch?v=_QAS86oWoW0" rel="nofollow" target="_blank">Армія TV</a> розповів офіцер пресслужби 128-ї окремої гірсько-штурмової Закарпатської бригади майор Ярослав Галас.</span></p>
<p><span>«Вони використовували їх в дуже дивний і несподіваний спосіб: серед ночі кілька багі з увімкненими фарами мчали прямо до наших позицій. Збоку це виглядало як щось схоже на психічну атаку, але, можливо, це був наказ терміново евакуювати когось пораненого абощо», — сказав він. </span></p>
<p><span>Офіцер додав, що такі дії були дуже дивними, і явно неефективними, тому що це ідеальна ціль, вночі вони знищувалися дуже швидко і ця тактика припинилася дуже швидко. </span></p>
<p><span>«Зараз вони використовують це за лінією від своїх вогневих позицій для того, що підвезти якийсь вантаж тощо», — розповів Ярослав Галас. </span></p>
<p><span>Офіцер також підкреслив, що росіяни активно працюють в темну пору добу. </span></p>
<p><span>«Усі штурми, які були раніше, з використанням трьох, чотирьох і більше одиниць техніки, починалися перед світанком: щоб з першими променями сонця максимально наблизитися до наших позицій. Тому останнім часом посилилося використання їхніх нічних FPV-дронів. Зараз на нашому напрямку є кілька російських підрозділів, які себе вважають «елітними»,  і в них основний наголос — саме на нічних FPV-дронах», — додав він.</span></p>
<p><span>Ярослав Галас зазначив, що на цьому напрямку у росіян потужно працюють засоби радіоелектронної боротьби. </span></p>
<p><span>«Якщо по дронах у нас умовний паритет, то щодо РЕБу росіяни вирвалися, так би мовити, вперед і нашим операторам БПЛА часто доводиться переходити на іншу частоту, вони відповідно модифікують свої РЕБи. Триває таке позиційне протистояння в небі», — резюмував офіцер пресслужби 128-ї окремої гірсько-штурмової Закарпатської бригади.</span></p>
<p>Ярослав Галас також <a href="https://armyinform.com.ua/2024/03/23/na-zaporizkomu-napryamku-vorog-shukaye-slabki-misczya-v-oboroni-zroslo-vykorystannya-nichnyh-fpv-droniv/">розповів</a>, що на Запорізькому напрямку росіяни активно задіюють нічні FPV-дрони, скидають з дронів отруйні речовини, а також намагаються знайти слабкі місця в обороні українських позицій.</p>
</div><p>Source: <a href="https://armyinform.com.ua/2024/03/23/u-sylah-oborony-rozpovily-pro-dyvni-nichni-ataky-rosiyan-na-bagi-z-uvimknenymy-faramy/">https://armyinform.com.ua/2024/03/23/u-sylah-oborony-rozpovily-pro-dyvni-nichni-ataky-rosiyan-na-bagi-z-uvimknenymy-faramy/</a></p></body></html>