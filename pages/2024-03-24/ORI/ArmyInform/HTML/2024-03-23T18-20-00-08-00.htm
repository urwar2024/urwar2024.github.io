<html><body><h1>На Одещині зупинили шлюбного ухилянта</h1><hr/>Published Time: 2024-03-23T18:20:00+08:00<br>Author: Army Inform<br>Description: Про це повідомила 23 березня Державна прикордонна служба України.    За даними відомства,...<br>Images: <a href="https://armyinform.com.ua/wp-content/uploads/2024/03/shlyubnyj-uhylyant-e1711209953245.jpeg">000000.jpeg</a><br>Categories: Новини<br>Tags: державний кордон, ДПСУ, Одещина, ухилянти<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="824" src="../Images/2024-03-23T18-20-00-08-00/000000.jpeg" srcset="../Images/2024-03-23T18-20-00-08-00/000000.jpeg" width="1176"> </img></figure><!-- .post-thumbnail -->
<p><strong> Той намагався виїхати за кордон шляхом одруження на жінці з інвалідністю.  </strong></p>
<p>Про це <a href="https://dpsu.gov.ua/ua/news/Klyanusya-lyubiti-tebe-v-gori-i-v-radosti-v-bagatstvi-i-v-bidnosti-dopoki-kordon-ne-rozluchit-nas/" rel="nofollow" target="_blank">повідомила 23 березня</a> Державна прикордонна служба України.</p>
<p>За даними відомства, протиправну схему нелегального виїзду за кордон виявили прикордонники Білгород-Дністровського загону в пункті пропуску «Старокозаче».</p>
<p>52-річний чоловік та 47-річна жінка, яка має інвалідність, уклали шлюб в середу, 20 березня, в Одесі.</p>
<p>За таких обставин чоловік може перетнути кордон, тож свою весільну подорож молодята вирішили надовго не відкладати та вже через день після одруження вирушили до кордону з Молдовою.</p>
<p>Вже в пункті пропуску сімейна пара розповідала охоронцям кордону, що вони знайомі давно та кохання у них з дитинства.</p>
<p>Проте історії дружини та чоловіка дуже відрізнялися. Не збігалося навіть місце спільного проживання.</p>
<p>Виявилося, що вони погано знають один одного, а познайомилися, скоріш за все, незадовго до свого весілля, якщо не в самому РАЦСі.</p>
<p>Крім того, прикордонники з’ясували, що минулого року одеситка вже була одружена та виїжджала зі своїм екс-коханим за кордон в Молдову, проте той назад в Україну так і не повернувся.</p>
<p>У результаті чоловіку прикордонники відмовили в пропуску через кордон. Його наречена теж вирішила повернутися назад.</p>
<p>По факту виявлення ознак злочину, передбаченого ст. 332 ККУ «Незаконне переправлення осіб через державний кордон України», прикордонники направили повідомлення до Нацполіції.</p>
<p>Як <a href="https://armyinform.com.ua/2024/03/23/na-zakarpatti-pereviznyku-uhylyantiv-pryznachyly-zastavu-u-chvert-miljona/">повідомляла АрміяInform</a>, на Закарпатті перевізнику ухилянтів призначили заставу у чверть мільйона.</p>
</div><p>Source: <a href="https://armyinform.com.ua/2024/03/23/na-odeshhyni-zupynyly-shlyubnogo-uhylyanta/">https://armyinform.com.ua/2024/03/23/na-odeshhyni-zupynyly-shlyubnogo-uhylyanta/</a></p></body></html>