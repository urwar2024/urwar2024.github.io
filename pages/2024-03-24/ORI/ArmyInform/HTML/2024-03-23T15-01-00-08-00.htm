<html><body><h1>У Національній академії Сухопутних військ імені гетьмана Петра Сагайдачного проведуть перевірку після низки скарг</h1><hr/>Published Time: 2024-03-23T15:01:00+08:00<br>Author: Army Inform<br>Description: Про це повідомили Сухопутні війська ЗС України.     «Будуть перевірені на відповідність...<br>Images: <a href="https://armyinform.com.ua/wp-content/uploads/2024/03/fpkamtdwaaas48w.jpg">000000.jpg</a><br>Categories: Новини<br>Tags: Командування Сухопутних військ, Національна академія сухопутних військ імені гетьмана Петра Сагайдачного<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="554" src="../Images/2024-03-23T15-01-00-08-00/000000.jpg" srcset="../Images/2024-03-23T15-01-00-08-00/000000.jpg" width="960"> </img></figure><!-- .post-thumbnail -->
<p><strong> Командування Сухопутних військ Збройних Сил України ухвалило рішення провести перевірку стану справ в Національній академії Сухопутних військ імені гетьмана Петра Сагайдачного у Львові. </strong></p>
<p><span>Про це </span><a href="https://www.facebook.com/UALandForces/posts/pfbid02Vs5eEqtAH8HJjSbbb7xNYVVzuepfyKB8rdQWQaKSZeMy4YcbPADNWBmhqqmUQjNpl?locale=uk_UA" rel="nofollow" target="_blank"><span>повідомили </span></a><span>Сухопутні війська ЗС України. </span></p>
<p><span>«Будуть перевірені на відповідність реальному стану справ випадки, які були оприлюднені тимчасовою слідчою комісією Верховної Ради. У разі підтвердження зазначених випадків будуть прийняті усі необхідні заходи, а до відповідальних посадових осіб будуть застосовані стягнення відповідно до чинного законодавства України», — йдеться в повідомленні. </span></p>
<p><span>Зазначається, що командування Сухопутних військ ЗС України зацікавлене в «усебічній перевірці вищого військового навчального закладу», щоб надати об’єктивну оцінку всім наведеним випадкам. </span></p>
<p><span>«Результати перевірки будуть доведені до громадськості. Водночас наголошуємо, що триває війна і дискредитація військовослужбовців тільки грає на руку ворогу. Нині будь-які питання, що стосуються військових, є чутливими», — наголошують у командуванні. </span></p>
<p><span>Командування рекомендувало посадовим особам, «незалежно від статусу, відповідально ставитись до комунікування питань, пов’язаних з виконанням службових обов’язків військовослужбовцями». </span></p>
<p><span>«Особливо — щодо звинувачення тих чи інших посадових осіб та колективів. Емоційно забарвлені звинувачення та спроби популістичних вкидів неприпустимі. Необхідно ретельно перевіряти інформацію і лише після підтвердження реальних випадків робити будь-які заяви», — резюмували в Сухопутних військах. </span></p>
<p><span>Цього тижня у Львові перебувала Тимчасова слідча комісія ВРУ із захисту прав військовослужбовців, яка повідомила про скарги на харчування від курсантів, несправедливість нарахування грошового забезпечення та ще низку порушень.</span></p>
<p> </p>
</div><p>Source: <a href="https://armyinform.com.ua/2024/03/23/u-naczionalnij-akademiyi-suhoputnyh-vijsk-imeni-getmana-petra-sagajdachnogo-provedut-perevirku-pislya-nyzky-skarg/">https://armyinform.com.ua/2024/03/23/u-naczionalnij-akademiyi-suhoputnyh-vijsk-imeni-getmana-petra-sagajdachnogo-provedut-perevirku-pislya-nyzky-skarg/</a></p></body></html>