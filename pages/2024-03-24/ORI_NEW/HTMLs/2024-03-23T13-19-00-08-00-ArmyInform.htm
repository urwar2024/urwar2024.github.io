<html><body>
<div class='article'>
<div class='title'><h1>Рустем Умєров закликав Данію до спільного оборонного виробництва з Україною</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Як передає кореспондентка АрміяInform, на цьому наголосив Міністр оборони України Рустем...'/>
<meta property='published_time' content='2024-03-23T13:19:00+08:00'/>
<meta property='tags' content='Данія, Рустем Умєров'/>
<meta property='images' content='https://armyinform.com.ua/wp-content/uploads/2024/03/f5900698-4c2b-4ca3-a00e-878de116b89d.jpeg,
https://armyinform.com.ua/wp-content/uploads/2024/03/6e3728c0-9e1e-4f6f-83f6-a6a21b8aa33c.jpeg'/>
Author: Army Inform
<br>
Categories: Новини
<br>
Description: Як передає кореспондентка АрміяInform, на цьому наголосив Міністр оборони України Рустем...
<br>
Published Time: 2024-03-23T13:19:00+08:00
<br>
Tags: Данія, Рустем Умєров
<br>
Images: <a href="https://armyinform.com.ua/wp-content/uploads/2024/03/f5900698-4c2b-4ca3-a00e-878de116b89d.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/6e3728c0-9e1e-4f6f-83f6-a6a21b8aa33c.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-03-23T13-19-00-08-00/000000.jpeg" srcset="../../ORI/ArmyInform/Images/2024-03-23T13-19-00-08-00/000000.jpeg" width="1280"/> <figcaption class="wp-caption-text">
		Русте Умєров під час виступу на форумі. Фото - Дмитро Козацький
</figcaption>
</figure><!-- .post-thumbnail -->
<p><strong> Зараз найкращий момент інвестувати в розвиток оборонних спроможностей, які допоможуть українським солдатам перемогти ворога. </strong></p>
<p>Як передає кореспондентка АрміяInform, на цьому наголосив Міністр оборони України Рустем Умєров під час Дансько-Української конференції оборонної промисловості у Києві.</p>
<p>«Дорогі друзі, я закликаю вас брати участь у спільному виробництві з Україною, щоби локалізувати та масштабувати ваші технологічні та оборонні проєкти в Україні. Саме зараз найкращий момент інвестувати в розвиток оборонних спроможностей, які допоможуть українським солдатам перемогти ворога», — сказав Міністр оборони України.</p>
<figure aria-describedby="caption-attachment-554867" class="wp-caption alignnone" id="attachment_554867" style="width: 1280px"><img alt="" class="wp-image-554867 size-full" height="853" loading="lazy" src="../../ORI/ArmyInform/Images/2024-03-23T13-19-00-08-00/000001.jpeg" srcset="../../ORI/ArmyInform/Images/2024-03-23T13-19-00-08-00/000001.jpeg" width="1280"/><figcaption class="wp-caption-text" id="caption-attachment-554867">Фото — Дмитро Козацький</figcaption></figure>
<p>Як повідомив Рустем Умєров, нині оборонна промисловість та бізнес-спільнота відіграють важливу роль у допомозі Україні.</p>
<p>«Це наша спільна мета, і ми повинні працювати разом, щоб розвивати нашу оборонно-промислову базу, розширювати виробництво зброї та боєприпасів якомога більше і якнайшвидше, а також впроваджувати технологічні інновації в оборонний сектор. Як показує практика в Україні, співпраця з приватним сектором має важливе значення для розвитку сучасних оборонних спроможностей у багатьох критично важливих сферах, таких як мінування, повітряні та наземні системи ураження, логістика, радіоелектронна боротьба», — розповів Міністр оборони.</p>
<p>За словами Рустема Умєрова, фундаментальним компонентом для швидких інновацій є бойовий досвід. Відтак він (бойовий досвід — ред.) виступає ключем до розуміння того, як створювати надійні системи, що задовольнять вимоги реальних бойових дій.</p>
<p>«В Україні ваші компанії, ваші інженери, ваші інвестиції можуть отримати вигоду від найшвидшого циклу розвитку інновацій, заснованих на бойовому досвіді. У цьому контексті я з нетерпінням чекаю дансько-української бізнес-конференції наприкінці цього року, щоб обговорити співпрацю в галузі оборонних технологій і глобального виробництва», — підкреслив Міністр оборони України.</p>
<p>Рустем Умєров також розповів, що нині компанії з інших країн, які створюють спільні підприємства в Україні, користуються великим досвідом українських науковців, розробників та операторів.</p>
<p>«Вони досягають значних успіхів у галузі безпілотних технологій, радіоелектронної боротьби, зв’язку та багатьох інших сферах. Українська екосистема оборонних технологій швидко зростає. Це важлива можливість для спільного інвестування», — запевнив очільник українського оборонного відомства.</p>
<p>Як повідомляла АрміяInform, міністр оборони Данії Троельс Лунд Поульсен <a href="https://armyinform.com.ua/2024/03/23/ministr-oborony-daniyi-obgovoryuyemo-bezposeredni-investycziyi-v-oboronni-kompaniyi-v-ukrayini/">заявив</a>, що Україна та Данія мають встановити довгострокове партнерство між данськими та українськими оборонними компаніями, адже це є частиною двостороннього безпекового зобов’язання.</p>
</div>
</div>
<div class='source'><p>Source: <a href="https://armyinform.com.ua/2024/03/23/rustem-umyerov-zaklykav-daniyu-do-spilnogo-oboronnogo-vyrobnycztva-z-ukrayinoyu/">https://armyinform.com.ua/2024/03/23/rustem-umyerov-zaklykav-daniyu-do-spilnogo-oboronnogo-vyrobnycztva-z-ukrayinoyu/</a></p></div>
</div>
</body></html>