<html><body>
<div class='article'>
<div class='title'><h1>На Запорізькому напрямку ворог шукає слабкі місця в обороні, зросло використання нічних FPV-дронів</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це в ефірі Армія TV розповів офіцер пресслужби 128-ї окремої гірсько-штурмової...'/>
<meta property='published_time' content='2024-03-23T10:18:00+08:00'/>
<meta property='tags' content='Запорізький напрямок, Ситуація на фронті, Хроніка війни'/>
<meta property='images' content='https://armyinform.com.ua/wp-content/uploads/2024/03/bez-imeni-16.jpg'/>
Author: Army Inform
<br>
Categories: Новини
<br>
Description: Про це в ефірі Армія TV розповів офіцер пресслужби 128-ї окремої гірсько-штурмової...
<br>
Published Time: 2024-03-23T10:18:00+08:00
<br>
Tags: Запорізький напрямок, Ситуація на фронті, Хроніка війни
<br>
Images: <a href="https://armyinform.com.ua/wp-content/uploads/2024/03/bez-imeni-16.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="562" src="../../ORI/ArmyInform/Images/2024-03-23T10-18-00-08-00/000000.jpg" srcset="../../ORI/ArmyInform/Images/2024-03-23T10-18-00-08-00/000000.jpg" width="1104"/> <figcaption class="wp-caption-text">
		Майор Ярослав Галас</figcaption>
</figure><!-- .post-thumbnail -->
<p><strong> На Запорізькому напрямку росіяни активно задіюють нічні FPV-дрони, скидають з дронів отруйні речовини, а також намагаються знайти слабкі місця в обороні українських позицій. </strong></p>
<p><span>Про це в ефірі <a href="https://www.youtube.com/watch?v=_QAS86oWoW0" rel="nofollow" target="_blank">Армія TV</a> розповів офіцер пресслужби 128-ї окремої гірсько-штурмової Закарпатської бригади майор Ярослав Галас.</span></p>
<p><span>Зі слів офіцера, активних штурмових дій з використанням значної кількості бронетехніки останні чотири дні немає. </span></p>
<p><span>«Кілька тижнів тому до 10 одиниць і більше використовували росіяни, штурмами намагалися прорвати нашу оборону. Зараз цього немає. Наразі тривають артилерійські обстріли, використовуються керовані авіаційні бомби, триває значне використання нічних FPV-дронів», — сказав він. </span></p>
<p><span>Ярослав Галас розповів, що в останні дні були намагання росіян невеликими штурмовими групами промацати слабкі місця в обороні на тих ділянках, які вважаються відносно спокійними.</span></p>
<p><span>«Перед світанком троє-четверо штурмовиків намагалися максимально наблизитися до наших позицій, але були або відкинуті нашим вогнем, або знищені», — повідомив військовий. </span></p>
<p><span>Також, з його слів, росіяни почали використовувати отруйні речовини — гази сльозогінної дії, скидаючи їх з дронів. Такі речовини викликають набряк дихальних шляхів, ускладнене дихання. </span></p>
<p><span>«Я говорив з нашими бойовими медиками — такі випадки фіксувалися неодноразово. На щастя, не доходило до якихось критичних наслідків, але на деякий час їм вдається вивести з ладу мінометний розрахунок чи групу піхотинців», — пояснив Ярослав Галас.</span></p>
<p>Як повідомляла АрміяInform, на Оріхівському напрямку окупанти 10 разів, за підтримки авіації, <a href="https://armyinform.com.ua/2024/03/23/na-fronti-69-boyezitknen-protyagom-doby-najbilshe-na-novopavlivskomu-napryamku/">атакували</a> позиції наших захисників в районах населених пунктів Старомайорське, південніше Новодарівки Донецької області та біля Роботиного на Запоріжжі.</p>
</div>
</div>
<div class='source'><p>Source: <a href="https://armyinform.com.ua/2024/03/23/na-zaporizkomu-napryamku-vorog-shukaye-slabki-misczya-v-oboroni-zroslo-vykorystannya-nichnyh-fpv-droniv/">https://armyinform.com.ua/2024/03/23/na-zaporizkomu-napryamku-vorog-shukaye-slabki-misczya-v-oboroni-zroslo-vykorystannya-nichnyh-fpv-droniv/</a></p></div>
</div>
</body></html>