<html><body>
<div class='article'>
<div class='title'><h1>У зграї чи поодинці: ізраїльські авіабудівники просувають на ринок безпілотний гелікоптер-ракетоносій</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Озброєння та техніка'/>
<meta property='description' content='Як наголосили у своїй заяві, розміщеній на офіційному порталі фірми, представники...'/>
<meta property='published_time' content='2024-11-20T06:58:00+08:00'/>
<meta property='tags' content='Golden Eagle HS, Rafael, Steadicopter, Озброєння та техніка'/>
<meta property='images' content='https://armyinform.com.ua/wp-content/uploads/2024/11/foto-1.-bezpilotnyj-gelikopter-raketonosij-golden-eagle-hs.webp,
https://armyinform.com.ua/wp-content/uploads/2024/11/foto-2.-bezpilotnyj-gelikopter-raketonosij-golden-eagle-hs.webp,
https://armyinform.com.ua/wp-content/uploads/2024/11/foto-3.-bezpilotnyj-gelikopter-raketonosij-golden-eagle-hs.webp,
https://armyinform.com.ua/wp-content/uploads/2024/11/foto-4.-bezpilotnyj-gelikopter-raketonosij-golden-eagle-hs.webp'/>
Author: Army Inform
<br>
Categories: Новини, Озброєння та техніка
<br>
Description: Як наголосили у своїй заяві, розміщеній на офіційному порталі фірми, представники...
<br>
Published Time: 2024-11-20T06:58:00+08:00
<br>
Tags: Golden Eagle HS, Rafael, Steadicopter, Озброєння та техніка
<br>
Images: <a href="https://armyinform.com.ua/wp-content/uploads/2024/11/foto-1.-bezpilotnyj-gelikopter-raketonosij-golden-eagle-hs.webp">000000.webp</a>&nbsp;<a href="https://armyinform.com.ua/wp-content/uploads/2024/11/foto-2.-bezpilotnyj-gelikopter-raketonosij-golden-eagle-hs.webp">000001.webp</a>&nbsp;<a href="https://armyinform.com.ua/wp-content/uploads/2024/11/foto-3.-bezpilotnyj-gelikopter-raketonosij-golden-eagle-hs.webp">000002.webp</a>&nbsp;<a href="https://armyinform.com.ua/wp-content/uploads/2024/11/foto-4.-bezpilotnyj-gelikopter-raketonosij-golden-eagle-hs.webp">000003.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="Безпілотний гелікоптер-ракетоносій Golden Eagle HS. Фото: Stedicopter" class="attachment-post-thumbnail size-post-thumbnail wp-post-image" height="1080" sizes="(max-width: 1920px) 100vw, 1920px" src="../../ORI/ArmyInform/Images/2024-11-20T06-58-00-08-00/000000.png" srcset="../../ORI/ArmyInform/Images/2024-11-20T06-58-00-08-00/000000.png" width="1920"/> <figcaption class="wp-caption-text">
		Безпілотний гелікоптер-ракетоносій Golden Eagle HS. Фото: Stedicopter</figcaption>
</figure><!-- .post-thumbnail -->
<p><strong> Конструктори літальних апаратів з підприємства Steadicopter, що базується в ізраїльському містечку Мігдал Ха-Емек, представили безпілотну авіаційну систему Golden Eagle HS (Heavy Strike, «Потужний удар» — українською) гелікоптер, розроблений у співпраці з фахівцями Rafael Advanced Defense Systems Ltd. </strong></p>
<p>Як <a href="https://steadicopter.com/ausa-2024-steadicopter-to-unveil-its-golden-eagle-heavy-strike-hs-rotary-unmanned-aerial-system-carrying-rafaels-renowned-spike-sr-and-lr2-missiles-2/" rel="nofollow" target="_blank">наголосили</a> у своїй заяві, розміщеній на офіційному порталі фірми, представники підприємства, цей проєкт є прикладом унікальної співпраці між Steadicopter і Rafael та забезпечує швидкі, маневрені, точні можливості завдавання ударів по важких цілях для тактичних повітряних операцій, повідомляє АрміяInform.</p>
<p>Безпілотний роторний літальний апарат Golden Eagle HS озброєний потужними ракетами Spike, про які АрміяInform <a href="https://armyinform.com.ua/2021/12/11/brazyliya-zamovyla-izrayilski-protytankovi-rakety/">розповідала</a> в одному зі своїх матеріалів, призначений для виконання завдань із завдавання високоточних ударів у різних умовах — від зон тактичних конфліктів до захисту кордонів, охорони периметра певного регіону та міських операцій. Ці можливості дозволяють домінувати володарям даного озброєння на полі бою, забезпечуючи перевагу, зокрема, у складних чи перенаселених районах.</p>
<figure aria-describedby="caption-attachment-642046" class="wp-caption alignnone" id="attachment_642046" style="width: 1278px"><img alt="Безпілотний гелікоптер-ракетоносій Golden Eagle HS. Фото: Stedicopter" class="size-full wp-image-642046" height="718" loading="lazy" sizes="(max-width: 1278px) 100vw, 1278px" src="../../ORI/ArmyInform/Images/2024-11-20T06-58-00-08-00/000001.png" srcset="../../ORI/ArmyInform/Images/2024-11-20T06-58-00-08-00/000001.png" width="1278"/><figcaption class="wp-caption-text" id="caption-attachment-642046">Безпілотний гелікоптер-ракетоносій Golden Eagle HS. Фото: Stedicopter</figcaption></figure>
<p>Експерти оборонного порталу Army Recognition <a href="https://armyrecognition.com/news/army-news/army-news-2024/steadicopter-unveils-golden-eagle-hs-uav-equipped-with-rafaels-spike-missiles?highlight=WyJzdGVhZGljb3B0ZXIiXQ==" rel="nofollow" target="_blank">вказують</a> на той факт, що завдяки інтеграції ракети Spike, вертоліт Golden Eagle HS забезпечує завдавання оперативних та точних ударів по особливо важливих цілях, дозволяючи наземним силам діяти з безпечних позицій, незалежно від часу доби та умов видимості.</p>
<p>У складі озброєння Golden Eagle HS застосовуються високоточні ракети Spike із можливістю використання тактики застосування «вистрілив та забув». Оснащена потужною бойовою частиною, ця платформа поєднує підвищену скритність із високою бойовою ефективністю, розширюючи тактичні можливості штурмових сил.</p>
<p>За загальної злітної маси 50 кілограмів Golden Eagle HS сумісний з ракетами Spike-SR з дальністю ведення вогню 2,5 кілометра та Spike-LR2 з дальністю 5,5 кілометра, забезпечуючи гнучкі застосування завдяки наявності каналу передачі даних між головкою самонаведення ракети та оператором.</p>
<p>Ці ракети належать до шостого покоління, здатні самостійно наводитись на ціль за допомогою інфрачервоної головки самонаведення. Як тільки ракета досягає об’єкта ураження, вона знищує його потужною протитанковою фугасною боєголовкою, яка здатна пробити до 70 см катаної броні.</p>
<figure aria-describedby="caption-attachment-642045" class="wp-caption alignnone" id="attachment_642045" style="width: 768px"><img alt="Безпілотний гелікоптер-ракетоносій Golden Eagle HS. Фото: Stedicopter" class="size-full wp-image-642045" height="512" loading="lazy" src="../../ORI/ArmyInform/Images/2024-11-20T06-58-00-08-00/000002.png" srcset="../../ORI/ArmyInform/Images/2024-11-20T06-58-00-08-00/000002.png" width="768"/><figcaption class="wp-caption-text" id="caption-attachment-642045">Безпілотний гелікоптер-ракетоносій Golden Eagle HS. Фото: Stedicopter</figcaption></figure>
<p>Безпілотний повітряний ракетоносець Golden Eagle HS оснащений передовим комплектом датчиків, що включає теле/тепловізійну систему EO/IR високої чіткості для денного та нічного використання з можливістю відстеження цілей. Інтегрована з передовою технологією штучного інтелекту (ШІ) SightX система може безперешкодно виявляти, відстежувати і класифікувати цілі навіть у несприятливих погодних умовах або на складному рельєфі.</p>
<p>Цей передовий метод застосування ШІ може розрізняти різні типи цілей, хай то люди або транспортні засоби, забезпечуючи наземним силам поінформованість про ситуацію в реальному часі.</p>
<p>«Запуск виробу Golden Eagle HS у партнерстві з Rafael Advanced Defense Systems Ltd є важливою віхою для компанії Steadicopter», — заявив Ітай Торен (Itai Toren), генеральний директор компанії Steadicopter. — Цей безпілотний літальний апарат відповідає сучасним оперативним вимогам, забезпечуючи виняткову точність та можливість завдання ударів в автономному режимі. Поєднання досвіду в галузі безпілотних літальних апаратів гелікоптерного типу з великим досвідом Rafael надає військовим рішення, яке підвищує ефективність використання на полі бою».</p>
<figure aria-describedby="caption-attachment-642044" class="wp-caption alignnone" id="attachment_642044" style="width: 1119px"><img alt="Безпілотний гелікоптер-ракетоносій Golden Eagle HS. Візуалізація Stedicopter" class="size-full wp-image-642044" height="730" loading="lazy" src="../../ORI/ArmyInform/Images/2024-11-20T06-58-00-08-00/000003.png" srcset="../../ORI/ArmyInform/Images/2024-11-20T06-58-00-08-00/000003.png" width="1119"/><figcaption class="wp-caption-text" id="caption-attachment-642044">Безпілотний гелікоптер-ракетоносій Golden Eagle HS. Візуалізація Stedicopter</figcaption></figure>
<p>Своєю чергою представник корпорації Rafael додав: «Наша співпраця зі Steadicopter у створенні цього безпілотного літального апарату відповідає мінливим потребам сучасного бою, де інновації та передові можливості мають вирішальне значення. Це партнерство дозволить нинішнім та майбутнім користувачам ракет Spike застосовувати їх більш універсально та ефективно, що потенційно змінить ситуацію на сучасному полі бою».</p>
<p>Golden Eagle HS здатний діяти як самостійно, так і у складі малопомітних роєвих угруповань, запущених з різних точок, для комбінованих атак на важливі цілі. Цей БПЛА-вертоліт від Stedicopter є новим етапом у розвитку роторних безпілотних систем, які поєднують компактність, автономність і потужне озброєння. Завдяки своїм можливостям знищувати важку техніку та надавати надійну повітряну підтримку цей безпілотник має всі шанси стати незамінним інструментом для сучасних збройних сил.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/bSM8J27RTDg?feature=oembed" title="Golden Eagle - Heavy Strike" width="640"></iframe></p>
<p style="text-align: center;"><em>Безпілотний гелікоптер-ракетоносій Golden Eagle HS. Відео: Stedicopter</em></p>
</div>
</div>
<div class='source'><p>Source: <a href="https://armyinform.com.ua/2024/11/20/u-zgrayi-chy-poodynczi-izrayilski-aviabudivnyky-prosuvayut-na-rynok-bezpilotnyj-gelikopter-raketonosij/">https://armyinform.com.ua/2024/11/20/u-zgrayi-chy-poodynczi-izrayilski-aviabudivnyky-prosuvayut-na-rynok-bezpilotnyj-gelikopter-raketonosij/</a></p></div>
</div>
</body></html>