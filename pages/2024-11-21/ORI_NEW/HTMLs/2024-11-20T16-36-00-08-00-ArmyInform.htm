<html><body>
<div class='article'>
<div class='title'><h1>Ворог найбільше атакував на півдні Донеччини — Генштаб ЗСУ</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Оперативну інформацію станом на 16:00 20 листопада оприлюднив Генеральний штаб ЗСУ.   ...'/>
<meta property='published_time' content='2024-11-20T16:36:00+08:00'/>
<meta property='tags' content='Генштаб ЗС України, зведення, Хроніка війни'/>
<meta property='images' content='https://armyinform.com.ua/wp-content/uploads/2024/11/gsh_zvedennya16.jpg'/>
Author: Army Inform
<br>
Categories: Новини
<br>
Description: Оперативну інформацію станом на 16:00 20 листопада оприлюднив Генеральний штаб ЗСУ.   ...
<br>
Published Time: 2024-11-20T16:36:00+08:00
<br>
Tags: Генштаб ЗС України, зведення, Хроніка війни
<br>
Images: <a href="https://armyinform.com.ua/wp-content/uploads/2024/11/gsh_zvedennya16.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" src="../../ORI/ArmyInform/Images/2024-11-20T16-36-00-08-00/000000.jpg" srcset="../../ORI/ArmyInform/Images/2024-11-20T16-36-00-08-00/000000.jpg" width="1081"/> </figure><!-- .post-thumbnail -->
<p><strong> На Времівському напрямку з початку добу відбулося вже 20 ворожих штурмів. Загальна кількість бойових зіткнень вздовж усієї лінії фронту зросла до 88. </strong></p>
<p>Оперативну інформацію <a href="https://www.facebook.com/GeneralStaff.ua/posts/pfbid02miSP7NFqbQXSk3PQNNKZtp3JYfzZfEoKRc42DZqEvoSYQV7EijGC7Ee764RSgWPyl" rel="nofollow" target="_blank">станом на 16:00 20 листопада </a>оприлюднив Генеральний штаб ЗСУ.</p>
<p>Окупанти продовжують застосовувати авіацію, зокрема скидають КАБ, та здійснювати атаки на всіх напрямках сходу та півдня нашої країни. Сили оборони тримають рубежі та вживають необхідних заходів для недопущення прориву оборони.</p>
<p>Окупанти не припиняють застосовувати артилерію по території Чернігівської та Сумської областей. Під ворожими обстрілами опинилися райони населених пунктів Яблунівка, Сидорівка, Олександрія, Велика Писарівка, Волфине Сумської області; Леміщине Харківської області; Леонівка Чернігівської області.</p>
<p>За наявною інформацією на даний час, росія завдала 9 авіаударів по території Курської області рф, застосувавши 15 КАБ.</p>
<p>На Харківському напрямку сьогодні наші війська відбили дві атаки росіян у районі Вовчанська та Стариці.</p>
<p>П’ять штурмових дій загарбників зупинили наші воїни поблизу Загризового, Кучерівки, Кругляківки та Зеленого Гаю на Куп’янському напрямку.</p>
<p>На Лиманському напрямку ворог атакує в районах Чернещини, Зарічного та Тернів. Всього з початку доби на цьому напрямку нараховується вже 6 боєзіткнень, з яких одне триває дотепер.</p>
<p>На Краматорському напрямку противник активно застосовував бомбардувальну авіацію, в районі населеного пункту Червоне скинув чотири КАБ.</p>
<p>На Торецькому напрямку противник, за підтримки авіації, чотири рази марно атакував позиції наших військ у районі населеного пункту Торецьк. Також ворог скинув дві авіабомби в районі Костянтинівки.</p>
<p>На Покровському напрямку сьогодні ворог 15 разів атакував позиції наших захисників у районах населених пунктів Миролюбівка, Промінь, Крутий Яр, Красний Яр, Лисківка, Юр’ївка, Жовте, Петрівка, Даченське, Григорівка та Пушкіне.</p>
<p>На Курахівському напрямку наші оборонці відбивали 12 боєзіткнень у районах населених пунктів Берестки, Зоря, Сонцівка, Максимільянівка, Катеринівка, Єлизаветівка та Антонівка. Дев’ять ворожих штурмів уже відбили наші захисники, тривають ще три боєзіткнення.</p>
<p>На Времівському напрямку зупинено 20 штурмів противника поблизу Трудового, Костянтинопольського, Роздольного, Великої Новосілки та Новодарівки, ще чотири штурми тривають до цього часу.</p>
<p>На Оріхівському, Гуляйпільському та Сіверському напрямках сьогодні ворог активних дій не проводив.</p>
<p>На Придніпровському напрямку наші воїни тричі відбивали атаки російських загарбників на позиції українського війська.</p>
<p>Як повідомляла АрміяInform, минулої доби на фронті зафіксовано <a href="https://armyinform.com.ua/2024/11/20/na-pokrovskomu-napryamku-syly-oborony-zupynyly-38-atak-voroga-genshtab-zsu/?utm_source=mainnews&amp;utm_medium=article&amp;utm_campaign=traficsource">139 бойових зіткнень</a>.</p>
</div>
</div>
<div class='source'><p>Source: <a href="https://armyinform.com.ua/2024/11/20/vorog-najbilshe-atakuvav-na-pivdni-donechchyny-genshtab-zsu/">https://armyinform.com.ua/2024/11/20/vorog-najbilshe-atakuvav-na-pivdni-donechchyny-genshtab-zsu/</a></p></div>
</div>
</body></html>