<html><body>
<div class='article'>
<div class='title'><h1>Міністри оборони України і Данії обговорили збільшення військової підтримки та фінансування ОПК</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це йдеться в повідомленні міністра на сторінці у Facebook.    «Передусім висловив...'/>
<meta property='published_time' content='2024-11-20T14:12:00+08:00'/>
<meta property='tags' content='Данія, Рустем Умєров'/>
<meta property='images' content='https://armyinform.com.ua/wp-content/uploads/2024/11/467666876_963404842274523_2614754995537213906_n.jpg'/>
Author: Army Inform
<br>
Categories: Важливо, Новини
<br>
Description: Про це йдеться в повідомленні міністра на сторінці у Facebook.    «Передусім висловив...
<br>
Published Time: 2024-11-20T14:12:00+08:00
<br>
Tags: Данія, Рустем Умєров
<br>
Images: <a href="https://armyinform.com.ua/wp-content/uploads/2024/11/467666876_963404842274523_2614754995537213906_n.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="852" src="../../ORI/ArmyInform/Images/2024-11-20T14-12-00-08-00/000000.jpg" srcset="../../ORI/ArmyInform/Images/2024-11-20T14-12-00-08-00/000000.jpg" width="1280"/> </figure><!-- .post-thumbnail -->
<p><strong> Міністр оборони України Рустем Умєров розпочав робочий візит до Королівства Данія із зустрічі з міністром оборони Данії Троельсом Лундом Поульсеном. </strong></p>
<p>Про це йдеться в <a href="https://www.facebook.com/rustemumerov.ua/posts/pfbid0yvdZRgWiNSN8Uuob6avZYj6YFk55NJa8F7VnA81YSvmJqpg1JPMVd9J7BMDuogtl" rel="nofollow" target="_blank">повідомленні</a> міністра на сторінці у Facebook.</p>
<p>«Передусім висловив подяку Данії як одному з наших ключових оборонних партнерів. Вчора Президент України Володимир Зеленський та прем’єр-міністр Данії Метте Фредеріксен оголосили про новий пакет військової допомоги для України. Це ще одне вагоме свідчення солідарності Данії з нашою боротьбою за свободу», — зазначив міністр.</p>
<p>Рустем Умєров та Троельс Лунд Поульсен обговорили подальшу співпрацю на 2025 рік, зокрема збільшення обсягу військової підтримки до 2,2 млрд євро. Ця допомога стане основою для підготовки наших бригад та їхнього оснащення сучасною технікою.</p>
<p>Окремо зосередили увагу на спільних проєктах у сфері оборонної промисловості.</p>
<p>Україна продовжує демонструвати ефективність власних розробок, зокрема ракетної програми, таких як «Нептун» та ударних дронів, які дозволяють завдавати точних ударів на тисячі кілометрів углиб території ворога.</p>
<p>«Високо цінуємо підтримку Данії через «Данську модель» фінансування українського оборонно-промислового комплексу. Ця ініціатива вже довела свою результативність, і ми домовилися продовжити її розвиток. Лідерство Данії в цьому питанні — приклад для інших країн!» — сказав Рустем Умєров.</p>
<p>Ключовим напрямом переговорів стала нова інвестиційна ініціатива — «Данська модель 2.0».</p>
<p>Цей формат передбачає взаємовигідну співпрацю, яка включатиме інвестиції в оборонні й технологічні компанії України, прискорення постачання озброєнь, а також доступ Данії до сучасних технологій.</p>
<p>Як повідомляла АрміяInform, <a href="https://armyinform.com.ua/2024/11/19/daniya-nadast-ukrayini-130-mln-yevro-na-rozvytok-oboronnoyi-promyslovosti/">Данія надасть Україні</a> 130 млн євро на розвиток оборонної промисловості.</p>
</div>
</div>
<div class='source'><p>Source: <a href="https://armyinform.com.ua/2024/11/20/ministry-oborony-ukrayiny-i-daniyi-obgovoryly-zbilshennya-vijskovoyi-pidtrymky-ta-finansuvannya-opk/">https://armyinform.com.ua/2024/11/20/ministry-oborony-ukrayiny-i-daniyi-obgovoryly-zbilshennya-vijskovoyi-pidtrymky-ta-finansuvannya-opk/</a></p></div>
</div>
</body></html>