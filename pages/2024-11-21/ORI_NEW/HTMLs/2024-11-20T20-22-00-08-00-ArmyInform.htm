<html><body>
<div class='article'>
<div class='title'><h1>20 тисяч доларів за уникнення служби: жадібність погубила фраєрів у чотирьох областях</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.    За повідомленням правоохоронців, затримані...'/>
<meta property='published_time' content='2024-11-20T20:22:00+08:00'/>
<meta property='tags' content='stoprussia, агресія рф, війна, вторгнення рф, ухилянти'/>
<meta property='images' content='https://armyinform.com.ua/wp-content/uploads/2024/11/photo_5328139847220716330_y.jpg'/>
Author: Army Inform
<br>
Categories: Новини
<br>
Description: Про це інформує Служба безпеки України.    За повідомленням правоохоронців, затримані...
<br>
Published Time: 2024-11-20T20:22:00+08:00
<br>
Tags: stoprussia, агресія рф, війна, вторгнення рф, ухилянти
<br>
Images: <a href="https://armyinform.com.ua/wp-content/uploads/2024/11/photo_5328139847220716330_y.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-11-20T20-22-00-08-00/000000.jpg" srcset="../../ORI/ArmyInform/Images/2024-11-20T20-22-00-08-00/000000.jpg" width="1280"/> </figure><!-- .post-thumbnail -->
<p><strong> Служба безпеки України та Національна поліція ліквідували чотири нові схеми незаконного ухилення від мобілізації та виїзду за кордон чоловіків призовного віку. До організації цих оборудок причетні п’ятеро осіб з різних регіонів країни. </strong></p>
<p>Про це <a href="https://t.me/SBUkr/13423" rel="nofollow" target="_blank">інформує</a> Служба безпеки України.</p>
<p>За повідомленням правоохоронців, затримані допомагали ухилянтам уникати призову та нелегально виїжджати за межі України, використовуючи фіктивні документи. Вартість таких «послуг» сягала 20 тисяч доларів США.</p>
<p><strong>У Києві</strong> затримали 35-річного тренера з боксу та студента, які намагалися організувати «працевлаштування» призовників на підприємство критичної інфраструктури, що має право бронювати працівників. Ділки залучали особисті зв’язки в компанії.</p>
<p><strong>На Хмельниччині</strong> підозру отримав колишній заступник начальника обласного ТЦК. Він продавав фіктивні довідки про розлади психічного здоров’я, які дозволяли знятися з військового обліку.</p>
<p><strong>У Запоріжжі</strong> під час передачі грошей затримали місцевого жителя, який організовував фальшиві висновки військово-лікарської комісії (ВЛК) про непридатність до служби за станом здоров’я.</p>
<p><strong>На Івано-Франківщині</strong> затримано 66-річного чоловіка, який через зв’язки у МСЕК забезпечував отримання довідок про інвалідність для відстрочки від мобілізації.</p>
<p>Затриманим повідомлено про підозру за кількома статтями Кримінального кодексу України. Зловмисникам загрожує до 9 років позбавлення волі з конфіскацією майна.</p>
<p>Оперативні заходи проводили в Києві, Хмельницькій, Запорізькій та Івано-Франківській областях за участю Святошинської окружної прокуратури, Хмельницької спеціалізованої прокуратури у сфері оборони Західного регіону, а також обласних прокуратур Запоріжжя та Івано-Франківська.</p>
<p>АрміяInform нагадує, що краще не порушувати закон чи не ризикувати життям, а скористатися<a href="https://armyinform.com.ua/job_zsu/"> агрегатором вакансій у ЗСУ</a> та <a href="https://armyinform.com.ua/2024/04/19/u-mou-rozpovily-pro-garantiyi-yaki-nadayut-rekrutyngovi-czentry/">рекрутинговими центрами</a>.</p>
</div>
</div>
<div class='source'><p>Source: <a href="https://armyinform.com.ua/2024/11/20/20-tysyach-dolariv-za-unyknennya-sluzhby-zhadibnist-pogubyla-frayeriv-u-chotyroh-oblastyah/">https://armyinform.com.ua/2024/11/20/20-tysyach-dolariv-za-unyknennya-sluzhby-zhadibnist-pogubyla-frayeriv-u-chotyroh-oblastyah/</a></p></div>
</div>
</body></html>