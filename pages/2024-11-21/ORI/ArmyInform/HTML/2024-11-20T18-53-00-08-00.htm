<html><body><h1>ДОТ оголосив закупівлі речового майна для Збройних сил України на 2025 рік</h1><hr/>Published Time: 2024-11-20T18:53:00+08:00<br>Author: Army Inform<br>Description: Про це повідомило 20 листопада Міністерство оборони України.    «Завчасне планування...<br>Images: <a href="https://armyinform.com.ua/wp-content/uploads/2024/11/mou_dot_zakupivlya-rechovogo-majna.webp">000000.webp</a><br>Categories: Важливо, Новини<br>Tags: ДОТ, закупівлі для армії, МОУ, речове забезпечення<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="676" sizes="(max-width: 1200px) 100vw, 1200px" src="../Images/2024-11-20T18-53-00-08-00/000000.png" srcset="../Images/2024-11-20T18-53-00-08-00/000000.png" width="1200"> </img></figure><!-- .post-thumbnail -->
<p><strong> Вперше закупівлі оголошуються заздалегідь — це стало можливим завдяки спільній роботі Державного оператора тилу, Міністерства оборони України та ЗСУ. Очікувана вартість закупівель — понад 2,5 млрд грн. </strong></p>
<p>Про це <a href="https://mod.gov.ua/news/2024/11/20/zavchasne-planuvannya-zakupivel-na-nastupnij-rik-dozvolyaye-efektivnishe-zabezpechuvati-zsu-dmitro-klimenkov-pro-zakupivli-dot-rechovogo-majna-na-2025-rik" rel="nofollow" target="_blank">повідомило 20 листопада</a> Міністерство оборони України.</p>
<p>«Завчасне планування закупівель на 2025 рік — це крок до покращення ефективності забезпечення ЗСУ. Міноборони також проводить реформу речового забезпечення, впроваджуючи нові елементи спорядження та екіпірування, які відповідають вимогам сучасного бою», – зазначив заступник міністра оборони України Дмитро Кліменков.</p>
<p>Наразі ДОТ вже оголосив закупівлі на такі товари:</p>
<ul>
<li>шарф-труба літня</li>
<li>наколінники та налокітники тактичні бойові</li>
<li>костюм літній польовий</li>
<li>костюм літній польовий жіночий</li>
<li>штани до костюма літнього польового</li>
<li>сорочка бойова</li>
<li>черевики літні</li>
<li>кепі бойове</li>
<li>панама літня</li>
<li>килим спальний польовий ізоляційний</li>
<li>спальний мішок</li>
<li>матрац</li>
<li>подушка</li>
<li>ковдра</li>
</ul>
<p>Завдяки завчасному плануванню військовослужбовці зможуть отримувати речове забезпечення своєчасно та безперебійно. А постачальники можуть  заздалегідь підготуватися до участі в тендерах й планувати завантаження виробничих потужностей.</p>
<p>«Довгострокове планування закупівель речового забезпечення особливо критичне в умовах ведення війни. Завдяки спільним зусиллям всіх дотичних органів забезпечення вдалось реалізувати такий підхід, що дозволяє постачальникам планувати виробничий цикл та менеджмент персоналу на весь рік.</p>
<p>Це також допоможе залучити нових постачальників до закупівель, адже виробники можуть заздалегідь планувати постачання сировини та фурнітури для виготовлення речового майна.</p>
<p>Також довгострокові підписані контракти нівелюють ризики несвоєчасності постачання. А відповідно – гарантії для військових, що від держави вони отримають повне базове забезпечення майном», – зауважила Вікторія Виноградова, директорка програми речового забезпечення ДОТ.</p>
<p>Напередодні Державний оператор тилу презентував ринку зміни та плани щодо закупівель речового забезпечення на 2025 рік. Зокрема, потенційні постачальники ознайомились зі змінами умов контрактування та вимог для кваліфікації, особливостями спрощених процедур та рамкових угод в оборонних закупівлях.</p>
<p>Також для зручності постачальників на сайті Держоператора розміщено календарний план закупівель до кінця 2024 року за усіма трьома напрямками. Відтепер компанії зможуть заздалегідь бачити терміни початку закупівлі та постачання.</p>
<p>Головна мета — дати потенційним постачальникам для ЗСУ час, аби краще підготуватися до закупівель.</p>
<p>На 2025 рік ДОТ планує сфокусуватись над локалізацією виробництва речового забезпечення.</p>
<p>Переглянути оголошення на сайті Prozorro можна за <a href="https://prozorro.gov.ua/uk/search/tender?buyer=44830311&amp;sort=publication_date,desc" rel="nofollow" target="_blank">посиланням</a>.</p>
<p>Як повідомляла АрміяInform, закупівельна агенція Міноборони «Державний оператор тилу» <a href="https://armyinform.com.ua/2024/11/15/20-milyardiv-gryven-na-harchuvannya-dlya-zsu-ogolosheno-novi-tendery-na-2025-rik/">оголосила закупівлі</a> харчування для Збройних Сил України на перше півріччя 2025 року.</p>
<p> </p>
</div><p>Source: <a href="https://armyinform.com.ua/2024/11/20/dot-ogolosyv-zakupivli-rechovogo-majna-dlya-zbrojnyh-syl-ukrayiny-na-2025-rik/">https://armyinform.com.ua/2024/11/20/dot-ogolosyv-zakupivli-rechovogo-majna-dlya-zbrojnyh-syl-ukrayiny-na-2025-rik/</a></p></body></html>