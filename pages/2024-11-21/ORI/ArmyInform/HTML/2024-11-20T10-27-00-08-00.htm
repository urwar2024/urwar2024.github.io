<html><body><h1>Більше постачальників якісного майна для ЗСУ: через портал «Партнер МОУ» схвалено вже майже 70 заявок</h1><hr/>Published Time: 2024-11-20T10:27:00+08:00<br>Author: Army Inform<br>Description: Про це повідомило Міністерство оборони України.    Серед них були запити на...<br>Images: <a href="https://armyinform.com.ua/wp-content/uploads/2024/11/1_e5b4c557_f68a49d1e5.webp">000000.webp</a><br>Categories: Новини<br>Tags: Міністерство оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="676" sizes="(max-width: 1200px) 100vw, 1200px" src="../Images/2024-11-20T10-27-00-08-00/000000.png" srcset="../Images/2024-11-20T10-27-00-08-00/000000.png" width="1200"> </img></figure><!-- .post-thumbnail -->
<p><strong> Через портал «Партнер МОУ», запущений влітку 2024 року для цифровізації взаємодії з постачальниками тилового майна ЗСУ, надійшло вже 225 заяв. </strong></p>
<p>Про це <a href="https://mod.gov.ua/news/2024/11/20/bilshe-postachalnikiv-yakisnogo-majna-dlya-zsu-cherez-portal-partner-mou-shvaleno-vzhe-majzhe-70-zayavok" rel="nofollow" target="_blank">повідомило</a> Міністерство оборони України.</p>
<p>Серед них були запити на військово-дослідні випробування, роз’яснення та заяви на отримання актів відповідності тилового майна нормативно-технічній документації Міністерства оборони.</p>
<p>За результатами розгляду заяв на акти відповідності Міноборони видало 68 позитивних рішень. Наразі 22 заяви ще перебувають у процесі розгляду.</p>
<p>«Перші результати роботи цифрового порталу «Партнер МОУ» свідчать про зацікавленість виробників  та постачальників у співпраці з Міноборони та готовність контрагентів відповідати сучасним вимогам», — зазначив заступник міністра оборони України Дмитро Кліменков.</p>
<p>Загалом за період з 2 серпня по 18 листопада 4200 користувачів переглядали чи користувались платформою «Партнер МОУ».</p>
<p>Основна мета цифрового порталу — розширити коло постачальників якісного тилового майна для потреб ЗСУ, налагодити ефективну комунікацію між Міністерством оборони України та виробниками (постачальниками), а також забезпечити максимальну прозорість у закупівельному процесі.</p>
<p>Міноборони продовжить вдосконалювати платформу для забезпечення ще більшої ефективності співпраці з бізнесом.</p>
<p>Як повідомляла АрміяInform, Міноборони<a href="https://armyinform.com.ua/2024/10/31/minoborony-zapuskaye-osobystyj-kabinet-dlya-postachalnykiv-zsu/"> запустило особистий кабінет для постачальників ЗСУ</a> на цифровому порталі «Партнер МОУ».</p>
<p>Завдяки цьому контрагенти мають змогу в режимі реального часу відстежувати статус своїх заяв. У разі зміни статусу заявник отримає сповіщення на електронну пошту.</p>
<p>Крім того, кабінет дозволить зберігати всю історію заяв. Також на цифровому порталі є чат для прямого спілкування з адміністраторами сайту.</p>
</div><p>Source: <a href="https://armyinform.com.ua/2024/11/20/bilshe-postachalnykiv-yakisnogo-majna-dlya-zsu-cherez-portal-partner-mou-shvaleno-vzhe-majzhe-70-zayavok/">https://armyinform.com.ua/2024/11/20/bilshe-postachalnykiv-yakisnogo-majna-dlya-zsu-cherez-portal-partner-mou-shvaleno-vzhe-majzhe-70-zayavok/</a></p></body></html>