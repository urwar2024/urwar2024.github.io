<html><body><h1>Інформаційне нагнітання, яке було сьогодні, допомагає ворогу — Президент</h1><hr/>Published Time: 2024-11-20T20:41:00+08:00<br>Author: Army Inform<br>Description: Про це заявив 20 листопада Володимир Зеленський у своєму вечірньому зверненні.   ...<br>Images: <a href="https://armyinform.com.ua/wp-content/uploads/2024/11/zelenskyj_zvernennya-2.jpeg">000000.jpeg</a><br>Categories: Новини<br>Tags: Президент України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" sizes="(max-width: 1236px) 100vw, 1236px" src="../Images/2024-11-20T20-41-00-08-00/000000.jpeg" srcset="../Images/2024-11-20T20-41-00-08-00/000000.jpeg" width="1236"> </img></figure><!-- .post-thumbnail -->
<p><strong> Сьогодні, у 1001-й день повномасштабної війни, Росія так само божевільна, як і в 1000-й день, і 24 лютого. </strong></p>
<p>Про це <a href="https://www.president.gov.ua/news/sogodni-u-1001-j-den-povnomasshtabnoyi-vijni-rosiya-tak-samo-94553" rel="nofollow" target="_blank">заявив 20 листопада</a> Володимир Зеленський у своєму вечірньому зверненні.</p>
<p>«Сьогодні було багато нервів і питань про якусь особливу небезпеку. Хоча скільки жорстоких і підлих ударів Росії ми вже пройшли за цей час… Завжди треба звертати увагу на повітряну тривогу. У нас такий сусід — божевільний. Сьогодні, у 1001-й день повномасштабної війни, Росія так само божевільна, як і в 1000-й день, і 24 лютого.</p>
<p>Інформаційне нагнітання, яке було сьогодні, якісь панічні повідомлення, які пересилали, — усе це тільки Росії ж і допомагає. Будь ласка, бережіть себе, допомагайте нашій армії і дбайте, зокрема, щоб ніхто не міг використати ваші емоції у своїх власних інтересах. А ми продовжуємо зміцнювати ППО», — запевнив Президент.</p>
<p>Він повідомив про новий пакет підтримки від Америки обсягом $275 млн.</p>
<p>«У пакеті — безпілотники, снаряди для «хаймарсів» та артилерії, дуже важливо — міни, щоб зупиняти російські штурми. Це справді посилить наших хлопців на фронті. І це вже 70-й оборонний пакет від Сполучених Штатів Америки. Україна цінує двопартійну підтримку Америки та рішення Президента Байдена. Дякую!», — заявив Володимир Зеленський.</p>
<p>Він повідомив, що говорив сьогодні із Премʼєр-міністром Польщі Дональдом Туском.</p>
<p>«Подякував за всю надану підтримку від перших днів вторгнення. Ми обговорили підготовку нового пакета від Польщі для України. А також — головування Польщі в Європейському Союзі, яке почнеться вже з нового року. Можемо разом зробити значні речі і для наших народів, і для всієї Європи», — висловив сподівання Президент.</p>
<p>Також він розповів про зустріч із директоркою Світового банку з питань операційної діяльності.</p>
<p>«Говорили про нашу фінансову стійкість, про наші програми підтримки й про кошти від заморожених російських активів. Це абсолютно справедливо, що російські кошти мають працювати для захисту від російської ж агресії.</p>
<p>Винуватець війни повинен за неї платити. Платити й відповідати. Я дякую всім, хто допомагає нам наближати справедливий мир! Слава Україні!», — заявив Володимир Зеленський.</p>
<p>Як повідомляла АрміяInform, Президент України Володимир Зеленський<a href="https://armyinform.com.ua/2024/11/20/polshha-gotuye-45-j-paket-vijskovoyi-dopomogy-ukrayini/"> провів</a> телефонну розмову з прем’єр-міністром Польщі Дональдом Туском.</p>
<p> </p>
</div><p>Source: <a href="https://armyinform.com.ua/2024/11/20/informaczijne-nagnitannya-yake-bulo-sogodni-dopomagaye-vorogu-prezydent/">https://armyinform.com.ua/2024/11/20/informaczijne-nagnitannya-yake-bulo-sogodni-dopomagaye-vorogu-prezydent/</a></p></body></html>