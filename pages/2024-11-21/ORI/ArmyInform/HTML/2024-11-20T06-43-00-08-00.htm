<html><body><h1>F-16 як засіб ППО: наскільки ефективними були «Бойові Соколи» під час нещодавнього обстрілу України</h1><hr/>Published Time: 2024-11-20T06:43:00+08:00<br>Author: Army Inform<br>Description: Багато це чи мало у межах загальної статистики використаних ворогом та збитих Силами...<br>Images: <a href="https://armyinform.com.ua/wp-content/uploads/2024/11/01_golovna-7.webp">000000.webp</a>&nbsp;<a href="https://armyinform.com.ua/wp-content/uploads/2024/11/02-10.webp">000001.webp</a>&nbsp;<a href="https://armyinform.com.ua/wp-content/uploads/2024/09/01_golovna-7.jpg">000002.jpg</a>&nbsp;<a href="https://armyinform.com.ua/wp-content/uploads/2024/11/03-9.webp">000003.webp</a>&nbsp;<a href="https://armyinform.com.ua/wp-content/uploads/2024/10/04-4.webp">000004.webp</a>&nbsp;<a href="https://armyinform.com.ua/wp-content/uploads/2024/11/04-8.webp">000005.webp</a><br>Categories: Новини<br>Tags: F-16, ППО, ракетні обстріли<br><div class="single-content">
<figure class="post-thumbnail">
<img alt="Близько 10 ворожих повітряних цілей збили пілоти українських винищувачів F-16 Fighting Falcon під час масованого комбінованого удару російських військ по території України вночі проти 17 листопада." class="attachment-post-thumbnail size-post-thumbnail wp-post-image" height="793" src="../Images/2024-11-20T06-43-00-08-00/000000.png" srcset="../Images/2024-11-20T06-43-00-08-00/000000.png" width="1200"> <figcaption class="wp-caption-text">
		Близько 10 ворожих повітряних цілей збили пілоти українських винищувачів F-16 Fighting Falcon під час масованого комбінованого удару російських військ по території України вночі проти 17 листопада.</figcaption>
</img></figure><!-- .post-thumbnail -->
<p><strong> Близько 10 ворожих повітряних цілей збили пілоти українських винищувачів F-16 Fighting Falcon під час масованого комбінованого удару російських військ по території України вночі проти 17 листопада. </strong></p>
<p>Багато це чи мало у межах загальної статистики використаних ворогом та збитих Силами оборони України російських повітряних засобів ураження? Що саме з ворожих боєприпасів не могли збити пілоти F-16? Наскільки ефективними є «Бойові Соколи» як складова частина засобів ППО?</p>
<p>АрміяInform відповідає на ці запитання на основі офіційних даних Повітряних Сил ЗС України.</p>
<h2><img alt="" class="alignnone size-full wp-image-642033" height="854" loading="lazy" src="../Images/2024-11-20T06-43-00-08-00/000001.png" srcset="../Images/2024-11-20T06-43-00-08-00/000001.png" width="1280"/></h2>
<p>Як <a href="https://armyinform.com.ua/2024/11/17/sogodni-nashi-piloty-f-16-zbyly-blyzko-10-povitryanyh-czilej-prezydent/">повідомив</a> Президент України, вночі на 17 листопада за допомогою F-16 збили близько 10 ворожих повітряних цілей, не деталізуючи при цьому, які саме апарати вдалося збити пілотам українських «Бойових Соколів».</p>
<p>Також Володимир Зеленський зазначив, що загалом впродовж попереднього тижня росія використала проти України понад 900 керованих авіаційних бомб, понад 600 ударних дронів та майже 140 ракет.</p>
<p>Із цієї кількості близько 120 ракет різних типів, зокрема «Циркон», «Іскандер», «Кинджал», а також близько 90 дронів, зокрема «Шахед», російські окупанти застосували саме в ніч на 17 листопада.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/09/19/f-16-neperemozhnyj-u-povitryanomu-boyu-ale-stavsya-yedynyj-vynyatok/" target="_blank"><div class="ai-readalso-content"><div class="ai-readalso-title">F-16 непереможний у повітряному бою, але стався єдиний виняток</div></div><div class="ai-readalso-thumbnail"><img alt="F-16 непереможний у повітряному бою, але стався єдиний виняток" src="../Images/2024-11-20T06-43-00-08-00/000002.jpg" srcset="../Images/2024-11-20T06-43-00-08-00/000002.jpg"/></div></a></figure>
<p>Президент <a href="https://armyinform.com.ua/2024/11/17/masovanyj-udar-rosiyi-120-raket-ta-90-droniv-atakuvaly-ukrayinu/">поінформував</a>, що під час масованого комбінованого удару 17 листопада українські сили ППО знищили понад 140 ворожих повітряних цілей — ракети та дрони, та подякував українським захисникам, окремо <a href="https://t.me/V_Zelenskiy_official/12431" rel="nofollow" target="_blank">згадавши</a> льотчиків військової авіації, які пілотували літаки різних типів, зокрема й F-16:</p>
<p>«Ми вдячні всій нашій протиповітряній обороні, яка була залучена до відбиття цієї атаки: зенітним ракетним військам, нашій авіації — пілотам F-16, „сушок“ та МіГів, мобільним вогневим групам, РЕБ — усі організовано відпрацювали. Дякую вам за надійний захист!»</p>
<p>Офіційну статистику результатів бойової роботи ППО з відбиття рекордної за масштабом російської комбінованої повітряної атаки <a href="https://armyinform.com.ua/2024/11/17/zbyto-ponad-100-vorozhyh-raket-robota-nashoyi-ppo-z-vidbyttya-rekordnoyi-za-masshtabom-ataky-rf/">повідомили</a> в Повітряних Силах ЗСУ — захисники українського неба збили 102 ракети різних типів та 42 безпілотні літальні апарати.</p>
<img alt="" class="alignnone size-full wp-image-642032" height="1280" loading="lazy" sizes="(max-width: 1280px) 100vw, 1280px" src="../Images/2024-11-20T06-43-00-08-00/000003.png" srcset="../Images/2024-11-20T06-43-00-08-00/000003.png" width="1280">
<p>Якщо взяти згадану Президентом кількість збитих за допомогою F-16 літальних апаратів — близько 10 одиниць — за основу, з’ясовуємо, що пілоти українських «Бойових Соколів» збили близько 7% від усіх знищених 17 листопада ворожих повітряних цілей.</p>
<p>Багато це чи мало? Залежить від того, якими даними ми можемо оперувати та які чинники слід враховувати. Ще влітку 2023 року тодішній речник Командування Повітряних сил ЗСУ полковник Юрій Ігнат <a href="https://www.rbc.ua/rus/news/yuriy-ignat-rosiya-bude-robiti-znishchennya-1689844071.html" rel="nofollow" target="_blank">зазначав</a>, що F-16 як засіб ППО має обмеження — винищувачі не можуть збивати балістичні ракети:</p>
<p>«Він може прикрити небо від дронів-камікадзе та крилатих ракет, тобто приблизити відсоток збиття до 100, зараз ми маємо 70‒80% — це при сильних російських атаках, з F-16 цей показник може збільшитися до максимального. І плюс, це дозволить нам дешевші ракети застосовувати».</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/10/15/f-16-zbyv-rosijsku-sushku-hlopavkoyu-yak-kreml-utersya-na-tureczkomu-napryamku/" target="_blank"><div class="ai-readalso-content"><div class="ai-readalso-title">F-16 збив російську «сушку» «Хлопавкою»: як кремль «утерся» на турецькому напрямку</div></div><div class="ai-readalso-thumbnail"><img alt="F-16 збив російську «сушку» «Хлопавкою»: як кремль «утерся» на турецькому напрямку" src="../Images/2024-11-20T06-43-00-08-00/000004.png" srcset="../Images/2024-11-20T06-43-00-08-00/000004.png"/></div></a></figure>
<p>З огляду на це із загального переліку використаних ворогом боєприпасів слід виключити ті, які F-16 збивати неспроможні. Це балістичні, аеробалістичні та гіперзвукові ракети. Їх щонайменше 10:</p>
<ul>
<li>1 гіперзвукова корабельна ракета 3М22 «Циркон»</li>
<li>8 аеробалістичних ракет Х-47М2 «Кинджал»</li>
<li>1 балістична ракета «Іскандер-м»</li>
</ul>
<p>Також слід враховувати, що значну частку використаних ворогом 17 листопада засобів повітряного ураження — 85 одиниць — становили крилаті ракети Х-101 і «Калібр». Ракети Х-101 можуть відстрілювати дипольні відбивачі як завади проти ракет з радіолокаційним наведенням.</p>
<p>Ракети ж з інфрачервоним (теплоконтрастним) наведенням по таких малорозмірних цілях, оснащених компактним турбореактивним двигуном, працюють значно гірше, ніж по літаках та гелікоптерах.</p>
<img alt="" class="alignnone size-full wp-image-642031" height="1375" loading="lazy" sizes="(max-width: 2000px) 100vw, 2000px" src="../Images/2024-11-20T06-43-00-08-00/000005.png" srcset="../Images/2024-11-20T06-43-00-08-00/000005.png" width="2000">
<p>Також слід зважати на частку застосованих для відбиття ворожої атаки F-16 серед інших засобів українських сил протиповітряної оборони, яка не може бути значною.</p>
<p>З огляду на перелічене вирахувані близько 7% збитих за допомогою F-16 ворожих повітряних цілей під час масованого комбінованого удару росіян по Україні 17 листопада є суттєвим показником.</p>
<p>Він засвідчує високу ефективність «Бойових Соколів» як засобу ППО.</p>
<p><i><span>До речі, якщо вас цікавить й інший спеціалізований та аналітичний контент про військову справу – </span></i><a href="https://t.me/armyofukraine" rel="nofollow" target="_blank"><b><i>підпишіться на телеграм-канал АрміяInform.</i></b></a></p>
<p> </p>
</img></img></div><p>Source: <a href="https://armyinform.com.ua/2024/11/20/f-16-yak-zasib-ppo-naskilky-efektyvnymy-buly-bojovi-sokoly-pid-chas-neshhodavnogo-obstrilu-ukrayiny/">https://armyinform.com.ua/2024/11/20/f-16-yak-zasib-ppo-naskilky-efektyvnymy-buly-bojovi-sokoly-pid-chas-neshhodavnogo-obstrilu-ukrayiny/</a></p></body></html>