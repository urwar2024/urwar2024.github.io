<html><body><h1>Міжнародний кримінальний суд видав ордер на арешт двох російських командувачів</h1><hr/>Published Time: 2024-03-05T15-47-99<br>Author: Army Inform<br>Description: Про це йдеться в повідомленні на сайті МКС.    Сергій Кобилаш — генерал-лейтенант...<br>Images: <a href="https://armyinform.com.ua/wp-content/uploads/2024/03/160729-icc_hq-02.jpg">000000.jpg</a><br>Categories: Новини<br>Tags: МКС<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="751" src="../Images/2024-03-05T15-47-99/000000.jpg" srcset="../Images/2024-03-05T15-47-99/000000.jpg" width="1200"> </img></figure><!-- .post-thumbnail -->
<p><strong> Міжнародний кримінальний суд видав ордери на арешт двох російських високопоставлених командувачів — Сергія Кобилаша та Віктора Соколова за злочини, скоєні у період щонайменше з 10 жовтня 2022 року до щонайменше 9 березня 2023 року. </strong></p>
<p>Про це йдеться в повідомленні на <a href="https://www.icc-cpi.int/news/situation-ukraine-icc-judges-issue-arrest-warrants-against-sergei-ivanovich-kobylash-and" rel="nofollow" target="_blank">сайті</a> МКС.</p>
<p>Сергій Кобилаш — генерал-лейтенант збройних сил росії, командувач дальньої авіації повітряно-космічних сил.</p>
<p>Віктор Соколов — адмірал військово-морського флоту росії, командувач чорноморського флоту рф.</p>
<p>Обидва обвинувачуються у воєнному злочині, що полягав у здійсненні нападів на цивільні об’єкти (стаття 8(2)(b)(ii) Римського статуту), воєнному злочині, що полягав у заподіянні надмірної випадкової шкоди цивільним особам або шкоди цивільним об’єктам (стаття 8(2)(b)(iv) Римського статуту).</p>
<p>Також вони обвинувачуються у злочині проти людяності, що полягав у вчиненні нелюдських діянь, передбачених статтею 7(1)(k) Римського статуту.</p>
<p>«Існують обґрунтовані підстави вважати, що вони несуть індивідуальну кримінальну відповідальність за вищезазначені злочини за те, що вчинили їх спільно та/або через інших осіб і віддавали накази про вчинення злочинів та/або не здійснювали належного контролю над силами, які перебували у їхньому підпорядкуванні», — йдеться в заяві.</p>
<p>Обидва ордери на арешт були видані на підставі клопотань, поданих стороною обвинувачення.</p>
<p>Палата досудового розслідування II вважає, що є достатні підстави вважати, що обидва підозрюваних несуть відповідальність за ракетні удари, завдані силами, які перебували під їхнім командуванням, по об’єктах електроенергетичної інфраструктури України у період щонайменше з 10 жовтня 2022 року до щонайменше 9 березня 2023 року.</p>
<p>Протягом цього періоду відбувалася кампанія ударів по численних електростанціях і підстанціях, які здійснювалися російськими збройними силами в різних місцях України.</p>
<p>Палата попереднього провадження II встановила, що існують достатні підстави вважати, що ймовірні удари були спрямовані проти цивільних об’єктів, а для тих об’єктів, які у відповідний час могли кваліфікуватися як військові об’єкти, очікувана випадкова шкода та збитки, завдані цивільному населенню, були б явно надмірними порівняно з очікуваною військовою перевагою.</p>
<p>Таким чином, є достатні підстави вважати, що підозрювані також несуть відповідальність за злочин проти людяності «інші нелюдські діяння… умисне заподіяння сильних страждань або серйозних тілесних ушкоджень, або психічного чи фізичного здоров’я».</p>
<p>Зміст ордерів видається під грифом «таємно» з метою захисту свідків та забезпечення розслідування.</p>
<p>Але Палата II вважає, що в інтересах правосуддя дозволити публічно розкрити інформацію про наявність ордерів, імена підозрюваних, злочини, за які видані ордери, і міри відповідальності.</p>
<p>Нагадаємо, у березні минулого року Палата досудового провадження II Міжнародного кримінального суду видала ордер на арешт президента росії владіміра путіна у зв’язку із вивезенням українських дітей з окупованих територій України.</p>
</div><p>Source: <a href="https://armyinform.com.ua/2024/03/05/mizhnarodnyj-kryminalnyj-sud-vydav-order-na-aresht-dvoh-rosijskyh-komanduvachiv/">https://armyinform.com.ua/2024/03/05/mizhnarodnyj-kryminalnyj-sud-vydav-order-na-aresht-dvoh-rosijskyh-komanduvachiv/</a></p></body></html>