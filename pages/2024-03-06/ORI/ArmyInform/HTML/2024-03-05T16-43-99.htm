<html><body><h1>Три російські шпигуни отримали великі строки</h1><hr/>Published Time: 2024-03-05T16-43-99<br>Author: Army Inform<br>Description: Про це повідомила 5 березня СБУ.    За даними служби, всі троє засуджених є мешканцями...<br>Images: <a href="https://armyinform.com.ua/wp-content/uploads/2024/03/try-zradnyka_sbu.jpg">000000.jpg</a><br>Categories: Новини<br>Tags: зрадники, СБУ, шпигуни<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-05T16-43-99/000000.jpg" srcset="../Images/2024-03-05T16-43-99/000000.jpg" width="1200"> </img></figure><!-- .post-thumbnail -->
<p><strong> Суд призначив одному із зловмисників 7 років тюрми (враховуючи співпрацю зі слідством), інший отримав 10 років ув’язнення, а ще один зрадник проведе за ґратами 12 років. </strong></p>
<p>Про це <a href="https://t.me/SBUkr/11342" rel="nofollow" target="_blank">повідомила 5 березня</a> СБУ.</p>
<p>За даними служби, всі троє засуджених є мешканцями Донецької та Луганської областей. Зловмисники працювали на воєнну розвідку окупаційних угруповань Південного військового округу збройних сил росії.</p>
<p>Насамперед зрадників цікавили місця тимчасової дислокації передових підрозділів Сил оборони на Сєвєродонецькому та Бахмутському напрямках.</p>
<p>Також вони намагались виявити пункти базування ППО та маршрути переміщення важкої бронетехніки в районі Краматорська та у прифронтовій Дніпропетровщині.</p>
<p>Один зі шпигунів був на прямому зв’язку з командиром розвідувального підрозділу 100-ї окремої мотострілецької бригади російських військ.</p>
<p>Інший зловмисник переїхав на Дніпропетровщину, де відстежував пункти базування ППО, а також переміщення військових колон українських захисників у напрямку передової.</p>
<p>Щоб збирати «потрібну» інформацію, він влаштувався експедитором у торговельній компанії й під виглядом робочих поїздок розвідував місцевість.</p>
<p>Ще один поплічник агресора був учасником російської агентурної мережі на Луганщині. У складі ворожої групи зловмисник готував «звіти» окупантам про дислокацію підрозділів Сил оборони під час боїв за Сєвєродонецьк.</p>
<p>Співробітники СБУ затримали всіх трьох ворожих поплічників у результаті спецоперацій навесні 2022-го та восени 2023 року.</p>
<p>Суд визнав зрадників винними за трьома статтями Кримінального кодексу України:</p>
<ul>
<li>ч. 1 ст. 14, ч. 1 ст. 111 (державна зрада);</li>
<li>ч. 7 ст. 111-1 (надання збройним формуванням країни-агресора допомоги у веденні бойових дій проти ЗСУ);</li>
<li>ч. 3 ст. 114-2 (несанкціоноване поширення інформації про направлення, переміщення зброї, рух, переміщення або розміщення ЗСУ, вчинене в умовах воєнного стану).</li>
</ul>
<p>Раніше в Запоріжжі <a href="https://armyinform.com.ua/2024/03/05/u-zaporizhzhi-zatrymaly-terorysta-shpyguna/">затримали</a> терориста-шпигуна.</p>
</div><p>Source: <a href="https://armyinform.com.ua/2024/03/05/try-rosijskyh-shpyguny-otrymaly-velyki-stroky/">https://armyinform.com.ua/2024/03/05/try-rosijskyh-shpyguny-otrymaly-velyki-stroky/</a></p></body></html>