<html><body><h1>В Україні удосконалять медичну підготовку саперів</h1><hr/>Published Time: 2024-03-05T21-53-99<br>Author: Army Inform<br>Description: Про це говорили під час зустрічі Робочої групи, в якій взяв участь заступник міністра...<br>Images: <a href="https://armyinform.com.ua/wp-content/uploads/2022/12/medium.jpg">000000.jpg</a><br>Categories: Новини<br>Tags: агресія рф, війна, сапери<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="428" src="../Images/2024-03-05T21-53-99/000000.jpg" srcset="../Images/2024-03-05T21-53-99/000000.jpg" width="760"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> В Україні хочуть удосконалити підхід до медичної підготовки саперів та демінерів. </strong></p>
<p>Про це <a href="https://www.kmu.gov.ua/news/v-ukraini-initsiiuvaly-udoskonalennia-medychnoi-pidhotovky-saperiv" rel="nofollow" target="_blank">говорили</a> під час зустрічі Робочої групи, в якій взяв участь заступник міністра економіки України Ігор Безкаравайний.</p>
<p>«Навчені фахівці, які працюють на замінованих територіях, повинні мати достатньо практичних знань, щоб у разі надзвичайної ситуації врятувати життя собі чи колезі», — розповів заступник міністра економіки України Ігор Безкаравайний.</p>
<p>Під час засідання Робочої групи говорили про те, що демінери та сапери повинні добре володіти базовими навичками роботи із ранами та вміти підтримати життєдіяльність людини, якій потрібна допомога до моменту, коли прибуде екстрена допомога.</p>
<p>Дві людини із групи мають пройти поглиблену підготовку, щоб здобути навички роботи зі складними пораненнями. А лікар, який обовʼязково має бути в штаті оператора протимінної діяльності, буде залучений в завданнях з підвищеним ризиком та тривалим часом евакуації, виконуватиме менеджерську роль медичного забезпечення, стежитиме за тим, щоб сапери та демінери були забезпечені необхідними медикаментами, проходили медогляд, організовуватиме навчання тощо.</p>
<p>Зазначається, що станом на початок березня в Україні сертифіковано 32 оператори протимінної діяльності, 17 із них займаються безпосередньо гуманітарним розмінуванням. Загальна кількість демінерів та саперів, які займаються розмінуванням, складає 3500 осіб.</p>
<p>Як повідомляла АрміяInform, за тиждень сапери Міноборони <a href="https://armyinform.com.ua/2024/03/03/za-tyzhden-sapery-minoborony-zneshkodyly-majzhe-4-600-vybuhonebezpechnyh-predmetiv/">знешкодили</a> майже 4 600 вибухонебезпечних предметів.</p>
</div><p>Source: <a href="https://armyinform.com.ua/2024/03/05/v-ukrayini-udoskonalyat-medychnu-pidgotovku-saperiv/">https://armyinform.com.ua/2024/03/05/v-ukrayini-udoskonalyat-medychnu-pidgotovku-saperiv/</a></p></body></html>