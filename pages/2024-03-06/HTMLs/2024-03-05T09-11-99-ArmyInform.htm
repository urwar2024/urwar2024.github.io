<html><body>
<h1>Низька ціна і високий потенціал: дрон із секретної програми ВПС США здійснив перший політ</h1>
<hr/>
Author: Army Inform
<br>
Categories: Новини, Озброєння та техніка
<br>
Description: Як інформує оборонний портал The War Zone (TWZ), мова йде про новий етап випробувань БПЛА...
<br>
Published Time: 2024-03-05T09-11-99
<br>
Tags: XQ-67A, БПЛА, дрони
<br>
Images: <a href="https://armyinform.com.ua/wp-content/uploads/2024/03/1-3.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-3.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-2.jpeg">000002.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="713" src="../ORI/ArmyInform/Images/2024-03-05T09-11-99/000000.jpeg" srcset="../ORI/ArmyInform/Images/2024-03-05T09-11-99/000000.jpeg" width="1280"/> <figcaption class="wp-caption-text">
		Безпілотник XQ-67A. Фото: ВПС США</figcaption>
</figure><!-- .post-thumbnail -->
<p><strong> Безпілотник XQ-67A компанії General Atomics Aeronautical Systems (GA-ASI), який був створений для секретної програми ВПС США Off-Board Sensing Station (OBSS), здійснив свій перший політ. </strong></p>
<p>Як інформує оборонний портал The War Zone (<a href="https://www.twz.com/air/xq-67a-off-board-sensing-station-drone-has-flown" rel="nofollow" target="_blank">TWZ</a>), мова йде про новий етап випробувань БПЛА з набором передових датчиків, здатного діяти попереду пілотованих винищувачів та передавати їм дані про місцезнаходження противника, повідомляє АрміяInform.</p>
<p>Планується, що, використовуючи планер класичної конфігурації зі стандартними підконструкціями та системами, можна буде швидко вдосконалити конструкції безпілотних літальних апаратів — позабортову бойову станцію (OBWS) для бою або позабортову станцію зондування (OBSS), оснащену радіолокаційним комплексом, якого наразі особливо потребують ВПС Сполучених Штатів.</p>
<p>General Atomics отримала контракт на OBSS у жовтні 2021 року разом із компанією Kratos. Згодом саме General Atomics обрали для переходу до наступного етапу, який включав створення та льотні випробування апарату.</p>
<p>Перший політ XQ-67A відбувся на базі керування польотами General Atomics Grey Butte. Метою є як загальна розробка дизайну, так і особливий акцент на OBSS. Коли планер буде визнаний готовим, на нього встановлять датчики, автономну авіоніку й інші системи та корисне навантаження.</p>
<figure aria-describedby="caption-attachment-547536" class="wp-caption alignnone" id="attachment_547536" style="width: 1280px"><img alt="" class="size-full wp-image-547536" height="649" loading="lazy" src="../ORI/ArmyInform/Images/2024-03-05T09-11-99/000001.jpeg" srcset="../ORI/ArmyInform/Images/2024-03-05T09-11-99/000001.jpeg" width="1280"/><figcaption class="wp-caption-text" id="caption-attachment-547536">Безпілотник XQ-67A. Фото: ВПС США</figcaption></figure>
<p>«<em>Основні цілі </em>—<em> перевірити концепцію відкритої авіаційної системи для апаратного та програмного забезпечення, а також продемонструвати швидкий вихід на ринок та низьку вартість розробки</em>»<em>, </em>— сказав представник програми OBSS Трентон Уайт.</p>
<p>Технічні характеристики безпілотника не розкривають. З його фотографій експерти зробили висновок, що це середньоплан. Загалом, новий БПЛА схожий зовні на знаменитий ударний дрон MQ-20 Avenger від General Atomics та безпілотний літак-заправник MQ-25 Stingray від Boeing.</p>
<p>XQ-67A отримав триопорне шасі, що забирається, V-подібне хвостове оперення і крило з малим кутом стріловидності. Повітрозабірник двигуна XQ-67A розташований у верхній частині фюзеляжу. Також на апараті помітили панелі, які можуть бути антенами радара бічного огляду.</p>
<p>XQ-67A створювали так, щоб було порівняно дешеве виробництво з великим потенціалом для модернізації. На його базі планується розробляти як ударні, так і розвідувальні типи безпілотників. Як зазначає керівник програми, це забезпечить альтернативний підхід до закупівлі реальних літаків і дасть можливість пришвидшити розробку і знизити витрати.</p>
<img alt="" class="alignnone size-full wp-image-547537" height="670" loading="lazy" src="../ORI/ArmyInform/Images/2024-03-05T09-11-99/000002.jpeg" srcset="../ORI/ArmyInform/Images/2024-03-05T09-11-99/000002.jpeg" width="1280"/>
<p>«(XQ-67A) OBSS — це перший тип безпілотника, який літає з використанням загального ядра шасі, розробленого GA-ASI, що сприяє уніфікації декількох типів літальних апаратів», — зазначив віцепрезидент GA-ASI за передовими програмами Майкл Етвуд.</p>
<p>БПЛА має здійснити низку випробувальних польотів, які включають оцінку здатності безпілотника підтримувати різноманітні місії розвідки, спостереження і рекогносцировки (ISR).</p>
<p>Також перевірятиметься потенціал дрона з використанням штучного інтелекту для посилення бойового повітряного патрулювання.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/B_PgybR7ARQ?feature=oembed" title="Meet the Future of Airpower: XQ-67A" width="640"></iframe></p>
<p>Безпілотник XQ-67A. Відео: General Atomics Aeronautical Systems, Inc.</p>
</div>

<p>Source: <a href="https://armyinform.com.ua/2024/03/05/nyzka-czina-i-vysokyj-potenczial-dron-iz-sekretnoyi-programy-vps-ssha-zdijsnyv-pershyj-polit/">https://armyinform.com.ua/2024/03/05/nyzka-czina-i-vysokyj-potenczial-dron-iz-sekretnoyi-programy-vps-ssha-zdijsnyv-pershyj-polit/</a></p>
</body></html>