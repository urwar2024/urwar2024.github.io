<html><body>
<h1>Поповнення у складі «підводного» чорноморського флоту рф: експерти розповіли про знищений патрульний корабель «сєрґєй котов»</h1>
<hr/>
Author: Army Inform
<br>
Categories: Новини, Публікації
<br>
Description: Про одне на московії забули: весь отой словесний тюнинг не цікавий українським бойовим...
<br>
Published Time: 2024-03-05T14-34-99
<br>
Tags: втрати ворога, Сєрґєй Котов
<br>
Images: <a href="https://armyinform.com.ua/wp-content/uploads/2024/03/foto1.-patrulnyj-korabel-syergyej-kotov-do-zustrichi-z-ukrayinskymy-dronamy.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/foto-2-andrij-haruk.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/foto-3.-korabel-proyektu-22160-vmf-rf.-infografika-armiyainform-scaled.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/foto-4.-patrulnyj-korabel-syergyej-kotov-do-zustrichi-z-ukrayinskymy-dronamy.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/foto-5.-pletenchuk.webp">000004.webp</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1500" sizes="(max-width: 2000px) 100vw, 2000px" src="../ORI/ArmyInform/Images/2024-03-05T14-34-99/000000.jpg" srcset="../ORI/ArmyInform/Images/2024-03-05T14-34-99/000000.jpg" width="2000"/> <figcaption class="wp-caption-text">
		Патрульний корабель «Сєрґєй Котов» до зустрічі з українськими дронами. Фото: вмф рф</figcaption>
</figure><!-- .post-thumbnail -->
<p><strong> «Найновіший, дуже захищений і просто — футуристичний». Такими епітетами-прикметниками найвищого ступеню порівняння характеризували свій патрульний корабель «сєрґєй котов» російські пропагандисти. </strong></p>
<p>Про одне на московії забули: весь отой словесний тюнинг не цікавий українським бойовим дронам. А результат — дірявий остов плавзасобу на дні Чорного моря.</p>
<p>«Минула ніч принесла чергове поповнення в склад „підводного“ Чєрнаморскаго флота: безекіпажні катери ГУР МО України відправили на дно поблизу Феодосії патрульний корабель „сєрґєй котов“. А значить — у нас з’явилась нагода докладніше придивитись до проєкту 22160», — зазначив у коментарі для АрміяInform дослідник військової історії, техніки та озброєння, доктор історичних наук, професор Національної академії сухопутних військ імені гетьмана Петра Сагайдачного Андрій Харук.</p>
<p>В історичному екскурсі експерт розповів, що ще з 80-х років минулого століття в багатьох країнах світу почав розвиватись клас OPV — Offshore Patrol Vessel, патрульних суден, призначених для охорони 200-мильної виключної морської економічної зони.</p>
<p>«Зверніть увагу — саме суден (Vessel), а не кораблів (Ship). Цим підкреслювалась орієнтація нового класу на виконання не військових, а, скажімо так, поліцейських завдань — ганяти браконьєрів, штрафувати забруднювачів моря, рятувати тих, хто зазнав кораблетрощі…», — підкреслив дослідник флоту Андрій Харук.</p>
<figure aria-describedby="caption-attachment-547968" class="wp-caption alignnone" id="attachment_547968" style="width: 1504px"><img alt="" class="size-full wp-image-547968" height="975" loading="lazy" src="../ORI/ArmyInform/Images/2024-03-05T14-34-99/000001.jpg" srcset="../ORI/ArmyInform/Images/2024-03-05T14-34-99/000001.jpg" width="1504"/><figcaption class="wp-caption-text" id="caption-attachment-547968">Андрій Харук, дослідник військової історії, техніки та озброєння, доктор історичних наук, професор Національної академії сухопутних військ імені гетьмана Петра Сагайдачного. Фото з архіву А.Харука.</figcaption></figure>
<p>За його словами, задля здешевлення OPV, здебільшого, будували за цивільними стандартами — тобто, живучість їхня значно нижча, ніж у повноцінних бойових кораблів. Не мають вони і «нормального» озброєння — невеличка гарматка, кілька кулеметів… В більшості країн OPV входять не до складу ВМС, а до невійськових структур на кшталт берегової охорони.</p>
<p>«Усі мають OPV — і нам треба!» — так, очевидно, розмірковували адмірали шишкостану, коли замовляли проєкт корабля під номером 22160. Для чого він був потрібен — загадка, навіть російські навколофлотські оналітєги не могли цього зрозуміти. Адже такі судна за визначенням мали б експлуатуватись береговою охороною ФСБ, а не ваєнна-марскім флотом. Та як би там не було, ВМФ замовив шість патрульних кораблів (так вони класифікуються в рашці) проєкту 22160«, — зазначив професор Харук.</p>
<p>Дослідник озброєння повідомив, що чотири з них будує завод в Зеленодольську на Волзі, а два останніх — завод «Затока» в окупованій Керчі. До цього часу Чєрнаморскій флот отримав чотири кораблі — «Васілій Биков» (2018 р.), «Дмітрій Рогачьов» (2019) і «Павєл Дєржавін» (2020), а «сєрґєй котов» підняв ваєнна-марской флаґ вже після початку повномасштабної агресії — 30 липня 2022 р.</p>
<p>Усі вони увійшли до складу 184-ї бригади кораблів охорони водного району. Ще два кораблі — «Віктор Вєлікій» і «Ніколай Сіпяґін» — закладені в Керчі у 2016 і 2018 рр., але досі навіть не спущені на воду. Вони перетворились в типовий москальський довгобуд — на кшталт, наприклад, субмарин 677-го проєкту.</p>
<p>— Отже, Андрію Івановичу, а які ж параметри цього «аналоховнєта»?</p>
<p>— Корабель проєкту 22160 має довжину 94 м і може розігнатись до 25 вузлів (46 км/год — якщо перевести на «сухопутну» мірку). Архітектура корпусу і надбудови виконана з претензією на «стелс» — тобто, її форми мають знижувати радіолокаційну помітність. Озброєння, як і личить OPV, символічне: 76-мм гармата і пара кулеметів.</p>
<figure aria-describedby="caption-attachment-547969" class="wp-caption alignnone" id="attachment_547969" style="width: 2048px"><img alt="" class="size-full wp-image-547969" height="1581" loading="lazy" sizes="(max-width: 2048px) 100vw, 2048px" src="../ORI/ArmyInform/Images/2024-03-05T14-34-99/000002.jpeg" srcset="../ORI/ArmyInform/Images/2024-03-05T14-34-99/000002.jpeg" width="2048"/><figcaption class="wp-caption-text" id="caption-attachment-547969">Корабель проєкту 22160 вмф рф. Інфографіка АрміяInform</figcaption></figure>
<p>Але москалі заклали в проєкт 22160 модульність озброєння (до речі, вперше в практиці рашкованського суднобудування). Корабель можна швиденько доозброїти, встановивши два модулі по чотири крилаті ракети «Калібр», перетворивши його на вовка в овечій шкурі. Достеменно відомо, що 2020 р. такі ракети випробовувались на «Васілії Бикову» — для чого його спеціально ганяли на Північний флот. На кораблі може базуватись гелікоптер масою до 12 тонн (Ка-27 або Ка-29), а його автономність сягає 60 діб — значно більше від нових москальських фрегатів і корветів.</p>
<p>Силова установка корабля проєкту 22160 була виконана за останньою модою — дизелі німецької фірми MTU та німецькі ж редуктори ZF. Але… 2014 р. рашка почала агресію проти України і нарвалась на слабенькі, та все ж санкції. На «Васілію Бикову» ще встановили німецькі агрегати, а ось на решту кораблів серії довелось адаптувати «імпортозаміщені» двигуни Коломєнского завода. Ну, це все одно, якби «мерседесівський» мотор замінили навіть не «жигулівським», а від «Москвича».</p>
<p>— А чим «відзначилися» судна типу «сєрґєй котов» в останній період?</p>
<p>— З самого початку широкомасштабної агресії проти України плавзасоби проєкту 22160 брали в ній активну участь. «Васілій Биков» разом з крейсером «Москва» атакував о. Зміїний. Пізніше ці кораблі діяли в західній частині Чорного моря — доки після потоплення «Москви» і визволення Зміїного ОЗУ «ЧФ» не змушений був забратись з цих вод.</p>
<p>Намагались вони піратствувати і на трасах зернового коридору. При цьому майже одразу ж стала зрозумілою непридатність проєкту 22160 для дій в умовах справжньої війни — перш за все, слабкість їхньої ППО. Козломорді намагались усунути цей недолік, встановивши на гелікоптерній площадці «сухопутний» ЗРК «Тор-М2КМ».</p>
<figure aria-describedby="caption-attachment-547971" class="wp-caption alignnone" id="attachment_547971" style="width: 2000px"><img alt="" class="size-full wp-image-547971" height="1500" loading="lazy" sizes="(max-width: 2000px) 100vw, 2000px" src="../ORI/ArmyInform/Images/2024-03-05T14-34-99/000003.jpg" srcset="../ORI/ArmyInform/Images/2024-03-05T14-34-99/000003.jpg" width="2000"/><figcaption class="wp-caption-text" id="caption-attachment-547971">Патрульний корабель «Сєрґєй Котов» з розміщеним на гелікоптерній площадці «сухопутним» ЗРК. Архівне фото вмф рф</figcaption></figure>
<p>Крім того, за словами професора Харука, виявились і інші недоліки. Процитуємо мовою оригіналу: «Малое водоизмещение обусловило недостаточную мореходность и сложности с размещением модульного оружия при слабости штатного вооружения, особенно в части противовоздушной обороны, а инновационные обводы оказались настолько неудачными, что по скоростным качествам корабли уступают даже бронепалубному крейсеру „Боярин“ времён Порт-Артура». В підсумку, ваєнна-марской флот відмовився від запланованого будівництва другої серії з шести кораблів проєкту 22160.</p>
<p>Безпосередньо про сьогоднішню операцію по ліквідації патрульного корабля «сєрґєй котов» репортеру АрміяInform розповів речник Військово-морських сил ЗСУ капітана 3 рангу Дмитро Плетенчук.</p>
<p>— Кожна подібна операція є унікальною, тому що ворог постійно шукає способи протидії. Головна його унікальність полягала в тому, що «Сєрґєй Котов» мав бути більш прогресивним проєктом, в якому вони вже намагалися застосовувати систему модульного озброєння, як на кораблях країн НАТО. Тобто теоретично системи мали бути не докорінно інтегровані в корабель, а мали можливість заміни модулів. Але це в теорії, — зазначив офіцер.</p>
<figure aria-describedby="caption-attachment-547972" class="wp-caption alignnone" id="attachment_547972" style="width: 1400px"><img alt="" class="size-full wp-image-547972" height="934" loading="lazy" src="../ORI/ArmyInform/Images/2024-03-05T14-34-99/000004.png" srcset="../ORI/ArmyInform/Images/2024-03-05T14-34-99/000004.png" width="1400"/><figcaption class="wp-caption-text" id="caption-attachment-547972">Дмитро Плетенчук, речник Військово-морських сил ЗСУ, капітан 3 рангу. Фото: ММЦ</figcaption></figure>
<p>— Чому періодично кораблі цього класу намагалися оглядачі записати до носіїв крилатих ракет?</p>
<p>— Тому що росіяни постійно розповсюджували таку інформацію, що нібито його можна переозброїти. Але далі планів це модульне озброєння, яке не «має аналогов в мірє», звісно, не пішло. Загалом таких патрульних кораблів у складі Чорноморського флоту було чотири. Два з них зараз фактично виведені зі строю.</p>
<p>«Сєрґєй Котов», який нині було потоплено, ліквідований не з першої спроби. Йому вже були нанесені йому пошкодження раніше, він вже ремонтувався після минулих атак, але сьогоднішня стала для нього вже фатальною.</p>
<p>Другою подібною одиницею, яка отримала пошкодження раніше, був «Павєл Дєржавін». Кілька місяців тому біля берегів Криму він отримав два пошкодження за дві доби і був вимушений покинути цю акваторію та пішов в Новоросійська. Отримав він пошкодження внаслідок дистанційного мінування Військово-морськими Силами ЗСУ акваторії безпосередньо біля Криму.</p>
<p>Тому в строю у рф на Чорному морі залишається ще дві таких одиниці. І «Сєрґєй Котов» дійсно був найновішим серед своїх «однокласників» і став у стрій лише 22-го року.</p>
<p>«Котов, один из всех, кто трижды именно что дрался с БЭК (безекіпажні катери, — ред). Очень плохо что в третий раз все так сложилось», — зазначили у своєрідному некролозі про втрату цього плавзасобу російські пабліки.</p>
<p>До цього варто традиційно додати: «Далі буде!»</p>
</div>

<p>Source: <a href="https://armyinform.com.ua/2024/03/05/popovnennya-u-skladi-pidvodnogo-chornomorskogo-flotu-rf-eksperty-rozpovily-pro-znyshhenyj-patrulnyj-korabel-syergyej-kotov/">https://armyinform.com.ua/2024/03/05/popovnennya-u-skladi-pidvodnogo-chornomorskogo-flotu-rf-eksperty-rozpovily-pro-znyshhenyj-patrulnyj-korabel-syergyej-kotov/</a></p>
</body></html>