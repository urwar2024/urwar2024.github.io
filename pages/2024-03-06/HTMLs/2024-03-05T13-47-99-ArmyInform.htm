<html><body>
<h1>Двох росіян судитимуть за зґвалтування дівчини під час окупації Харківщини</h1>
<hr/>
Author: Army Inform
<br>
Categories: Новини
<br>
Description: Про це інформує Офіс Генерального прокурора.  «Харківська обласна прокуратура скерувала...
<br>
Published Time: 2024-03-05T13-47-99
<br>
Tags: stoprussia, агресія рф, війна, вторгнення рф, Офіс Генерального прокурора України
<br>
Images: <a href="https://armyinform.com.ua/wp-content/uploads/2024/03/whatsapp-image-2024-03-05-at-111959.jpeg">000000.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1078" sizes="(max-width: 1600px) 100vw, 1600px" src="../ORI/ArmyInform/Images/2024-03-05T13-47-99/000000.jpeg" srcset="../ORI/ArmyInform/Images/2024-03-05T13-47-99/000000.jpeg" width="1600"/> </figure><!-- .post-thumbnail -->
<p><strong> У прокуратурі скерували до суду обвинувальний акт стосовно двох російських військовослужбовців, які зґвалтували дівчину під час захоплення Харківщини. </strong></p>
<p class="">Про це <a href="https://gp.gov.ua/ua/posts/dvox-rosiiskix-viiskovosluzbovciv-suditimut-za-zgvaltuvannya-divcini-pid-cas-zaxoplennya-xarkivshhini" rel="nofollow" target="_blank">інформує</a> Офіс Генерального прокурора.</p>
<p class="">«Харківська обласна прокуратура скерувала до суду обвинувальний акт стосовно двох російських військових за фактом порушення законів та звичаїв війни, вчиненого за попередньою змовою групою осіб (ч. 2 ст. 28, ч. 1 ст. 438 КК України)», — йдеться в повідомленні.</p>
<p class="">За матеріалами слідства, обвинувачений — полковник, командир 99-ого самохідного артилерійського полку 3-ої мотострілецької дивізії 20-ої загальновійськової армії західного військового округу зс рф з позивним «Вовк». До злочину також причетний його підлеглий — 22-річний водій 752-ого мотострілецького полку 3-ої мотострілецької дивізії 20-ої загальновійськової армії зс рф на прізвисько «Малой».</p>
<p class="">Слідство встановило, що навесні 2022 року під час окупації Харківщини обидва окупанти обходили будинки та проводили «перевірки» у місцевого населення. В одному із домоволодінь підлеглий запропонував дівчині «повечеряти» з його командиром, але отримав відмову.</p>
<p class="">«Пізніше обвинувачені повернулись до того ж будинку. Дівчина перебувала у підвалі через шквальні обстріли з боку зс рф разом зі своєї родиною. Окупанти вивели звідти її батька та приставили до його скроні пістолет. Вони зачинили усіх інших членів сім’ї у підвалі, і водій мав слідкувати за тим, аби ніхто не вийшов», — зазначили у відомстві.</p>
<p class="">Як додали у прокуратурі, командир затягнув дівчину у будинок та зґвалтував її. Весь час у руці він тримав пістолет та погрожував розстріляти потерпілу.</p>
<p class="">Досудове розслідування — Управління СБУ в Харківській області.</p>
<p>Як повідомляла АрміяInform, двох російських бійців <a href="https://armyinform.com.ua/2024/03/05/dvoh-rosijskyh-bijcziv-pidozryuyut-u-rozstrili-zhytelya-buchi/">підозрюють у розстрілі жителя Бучі</a>.</p>
<p>Нагадаємо, в Україні задокументовано <a href="https://armyinform.com.ua/2024/03/05/v-ukrayini-zadokumentovano-majzhe-17-tysyach-zlochyniv-proty-naczionalnoyi-bezpeky/">майже 17 тисяч злочинів</a> проти національної безпеки.</p>
</div>

<p>Source: <a href="https://armyinform.com.ua/2024/03/05/dvoh-rosiyan-sudytymut-za-zgvaltuvannya-divchyny-pid-chas-okupacziyi-harkivshhyny/">https://armyinform.com.ua/2024/03/05/dvoh-rosiyan-sudytymut-za-zgvaltuvannya-divchyny-pid-chas-okupacziyi-harkivshhyny/</a></p>
</body></html>