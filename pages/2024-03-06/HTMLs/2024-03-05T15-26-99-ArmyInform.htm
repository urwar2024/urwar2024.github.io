<html><body>
<h1>Два роки тому росіяни здійснили масовий розстріл мирних жителів Бучі</h1>
<hr/>
Author: Army Inform
<br>
Categories: Актуальна тема, Новини
<br>
Description: На цьому наголосив командувач Сухопутних військ ЗС України генерал-лейтенант Олександр...
<br>
Published Time: 2024-03-05T15-26-99
<br>
Tags: stoprussia, агресія рф, Буча, вторгнення рф, Київщина, Олександр Павлюк
<br>
Images: <a href="https://armyinform.com.ua/wp-content/uploads/2024/03/431121040_122112674582222527_4826861964739068042_n.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" src="../ORI/ArmyInform/Images/2024-03-05T15-26-99/000000.jpg" srcset="../ORI/ArmyInform/Images/2024-03-05T15-26-99/000000.jpg" width="1438"/> </figure><!-- .post-thumbnail -->
<p><strong> Минуло два роки відтоді, як російські окупанти масово розстрілювали мирних жителів Бучі на Київщині. Це лише один з багатьох воєнних злочинів, проявів геноциду українського народу, який росіяни здійснюють на захоплених територіях.  </strong></p>
<p>На цьому <a href="https://www.facebook.com/AFULFComm/posts/pfbid02Rr8Cqg3N5VQMHiNaQxSMmMFpYZxnBJighpikRh5MuSdzg1u6Wm8bouXRYyAZpCxPl" rel="nofollow" target="_blank">наголосив</a> <span class="xt0psk2">командувач Сухопутних військ ЗС України генерал-лейтенант Олександр Павлюк.</span></p>
<p>«Тоді, навесні 2022 року, завдяки героїчним зусиллям Сил оборони, завдяки єдності — нам вдалося вигнати ворога з Київщини, з Півночі України. А весь світ зміг побачити справжнє обличчя росіян: варварів, дикунів та вбивць», — пригадав він.</p>
<p>На той час Олександр Павлюк очолював військову адміністрацію Київщини й неодноразово демонстрував іноземним делегаціям, що приїжджали в регіон, наслідки злочинів російських окупантів — зла, яке не має права на існування.</p>
<p><span class="xt0psk2">Командувач Сухопутних військ ЗСУ заявив, що н</span>аші воїни щодня доводять: агресор отримає єдино справедливе покарання та потужну відсіч за всі свої спроби загарбати нашу землю, посягти на життя та безпеку наших громадян.</p>
<p>«Навала, яка прямувала до наших міст, щоб вбивати — зустрічає потужний опір Сил оборони. Ворожа перевага на морі та в повітрі — знівельована. Вільний Херсон, Харківщина, а нині — успішне знищення понад десятка російських літаків за місяць, знищення російських кораблів — яскраве тому підтвердження», — резюмує <span class="xt0psk2">генерал-лейтенант Олександр Павлюк.</span></p>
<p>Як повідомляла <a href="https://armyinform.com.ua/2024/03/05/dvoh-rosijskyh-bijcziv-pidozryuyut-u-rozstrili-zhytelya-buchi/">АрміяInform,</a> двох російських бійців підозрюють у розстрілі жителя Бучі.</p>
<p>Раніше було <a href="https://armyinform.com.ua/2024/02/22/identyfikovano-rosijskogo-vijskovogo-yakyj-rozstrilyav-avtomobil-z-czyvilnymy/">ідентифіковано</a> російського військового, який розстріляв автомобіль із цивільними.</p>
</div>

<p>Source: <a href="https://armyinform.com.ua/2024/03/05/dva-roky-tomu-rosiyany-zdijsnyly-masovyj-rozstril-myrnyh-zhyteliv-buchi/">https://armyinform.com.ua/2024/03/05/dva-roky-tomu-rosiyany-zdijsnyly-masovyj-rozstril-myrnyh-zhyteliv-buchi/</a></p>
</body></html>