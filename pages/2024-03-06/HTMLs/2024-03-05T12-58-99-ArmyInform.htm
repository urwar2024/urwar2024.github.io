<html><body>
<h1>«Ворожий дрон скинув „ВОГи“, і до блокпоста наша автівка доїхала на голих дисках» — побратими «Марс» і «Сем»</h1>
<hr/>
Author: Army Inform
<br>
Categories: Life story
<br>
Description: Аби нищити російських окупантів, які пішли великою навалою на Неньку, «Марс» покинув...
<br>
Published Time: 2024-03-05T12-58-99
<br>
Tags: 
<br>
Images: <a href="https://armyinform.com.ua/wp-content/uploads/2024/03/05032024lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/img_9452-scaled.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/img_9390-scaled.jpg">000002.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../ORI/ArmyInform/Images/2024-03-05T12-58-99/000000.jpg" srcset="../ORI/ArmyInform/Images/2024-03-05T12-58-99/000000.jpg" width="2000"/> </figure><!-- .post-thumbnail -->
<p><strong> Побратими «Марс» і «Сем» проходять службу в окремому стрілецькому батальйоні «Степові вовки» окремої механізованої Степової бригади вже майже два роки. Разом вони пройшли пекло боїв на Донеччині, а тепер боронять одну з найскладніших ділянок фронту під Куп’янськом. </strong></p>
<p>Аби нищити російських окупантів, які пішли великою навалою на Неньку, «Марс» покинув прибуткову справу за кордоном та повернувся на рідну Хмельниччину. Відразу прибув до ТЦК та СП, де був приписаний — по-іншому чоловік не міг:</p>
<p>— Якби я не повернувся, не взяв до рук зброю, докоряв би собі все життя. Зараз моя совість чиста, — ділиться чоловік.</p>
<p>Військову службу захисник України розпочав з посади стрільця. Згодом попросився у керівництва опанувати справу гранатометника — каже, дуже полюбляє цей вид озброєння:</p>
<p>— Це дійсно цікаво — координати, кутомір, наводка. А яке задоволення отримуєш, коли вдається поцілити по ворогу з першого пострілу! — посміхається армієць.</p>
<figure aria-describedby="caption-attachment-547928" class="wp-caption alignnone" id="attachment_547928" style="width: 2048px"><img alt="" class="size-full wp-image-547928" height="1365" loading="lazy" sizes="(max-width: 2048px) 100vw, 2048px" src="../ORI/ArmyInform/Images/2024-03-05T12-58-99/000001.jpg" srcset="../ORI/ArmyInform/Images/2024-03-05T12-58-99/000001.jpg" width="2048"/><figcaption class="wp-caption-text" id="caption-attachment-547928">«Марс»</figcaption></figure>
<p>За два роки військової служби чоловік побудував неабияку кар’єру: після боїв на Донбасі отримав сержантське звання, обійняв посаду головного сержанта взводу, потім роти. А нещодавно «Марс» очолив один з підрозділів батальйону та очікує на наказ про присвоєння першого офіцерського звання.</p>
<p>У день нашого приїзду командир вручив армійцю державну нагороду «За військову службу Україні». На запитання «За що отримав медаль?» «Марс» скромно відповідає, що керівництву видніше. А він просто робить те, що має робити кожен громадянин України — наближає нашу перемогу!</p>
<p>Побратим, а за сумісництвом земляк «Марса», військовослужбовець на псевдо «Сем» теж очолює один з підрозділів малої ланки. Чоловік розповідає, що повістку про мобілізацію отримав за день до того, як розпочалася велика війна. 24 лютого він був уже біля дверей ТЦК та СП:</p>
<p>— Але так збіглося, що за кілька днів до цього я подав документи на заміну паспорта. Тому без нього до лав ЗСУ мене ніхто брати не хотів.</p>
<p>«Сему» довелося очікувати кілька місяців, допоки сервісні центри не поновлять роботу. Щойно документ, що посвідчує особу, опинився в чоловіка на руках, він не став зволікати та прибув до ТЦК та СП з твердим наміром — негайно приєднатися до українського війська!</p>
<p>Уже незабаром після формування стрілецького батальйону, де армієць обійняв посаду стрільця, підрозділ відправився на Донбас — обороняти населений пункт Піски. Колишні вчителі, офіціанти, будівники дали гідну відсіч загарбникам, хоча і зазнали втрат.</p>
<p>— Ми, суто цивільні, побачили там війну, як вона є: артилерійські обстріли, стрілецькі бої, «м’ясні» штурми окупантів.</p>
<figure aria-describedby="caption-attachment-547927" class="wp-caption alignnone" id="attachment_547927" style="width: 2048px"><img alt="" class="size-full wp-image-547927" height="1365" loading="lazy" sizes="(max-width: 2048px) 100vw, 2048px" src="../ORI/ArmyInform/Images/2024-03-05T12-58-99/000002.jpg" srcset="../ORI/ArmyInform/Images/2024-03-05T12-58-99/000002.jpg" width="2048"/><figcaption class="wp-caption-text" id="caption-attachment-547927">«Сем»</figcaption></figure>
<p>«Сем» каже, що було страшно, іноді охоплювало почуття безнадії і безмежної втоми, але справжнє братерство, жага помститися за кожного загиблого товариша, допомогли опанувати емоції — ворог тоді так і не зміг взяти Піски.</p>
<p>А «Марс» згадує, що обстановка на цій ділянці фронту була настільки загостреною, що навіть у відносному тилу ніхто не почувався в безпеці.</p>
<p>Військовий згадує випадок, коли разом з командиром розвозив по позиціях провіант. Дорогою їх переслідувала ворожа «пташка»: окупанти скинули поруч з автівкою два снаряди від ВОГ — до найближчого блокпоста, де можна було сховатися, армійці доїхали на голих дисках від колес.</p>
<p>Наразі товариші разом зі своїм батальйоном боронять одну з ділянок фронту. Впевнені — московити не полишили планів захопити Україну. А ось тактику ведення бою орки змінили — замість «м’ясних» штурмів закидують українських захисників з російської території КАБами і ракетами, б’ють з мінометів та артилерії. Але це вже не лякає бійців, пекельний вогонь Донеччини загартував «Степових вовків» — будь-якої миті вони ладні дати ворогові відповідь.</p>
</div>

<p>Source: <a href="https://armyinform.com.ua/2024/03/05/vorozhyj-dron-skynuv-vogy-i-do-blokposta-nasha-avtivka-doyihala-na-golyh-dyskah-pobratymy-mars-i-sem/">https://armyinform.com.ua/2024/03/05/vorozhyj-dron-skynuv-vogy-i-do-blokposta-nasha-avtivka-doyihala-na-golyh-dyskah-pobratymy-mars-i-sem/</a></p>
</body></html>