<html><body>
<div class='article'>
<div class='title'><h1>Міноборони презентувало інноваційні рішення щодо цифровізації стандартів НАТО</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Міністерство оборони України.  Темою заходу стала зміна підходів до...'/>
<meta property='published_time' content='2024-03-27T14:23:00+08:00'/>
<meta property='tags' content='TIDE Sprint 2024, Конференція, НАТО'/>
<meta property='images' content='https://armyinform.com.ua/wp-content/uploads/2024/03/112902afeffefde79842aca1655fdea5099cda0f-scaled-e1711542047782.jpg,
https://armyinform.com.ua/wp-content/uploads/2024/03/e72a53116bc3a6a67f9d4ae121913c4c741b669f-scaled.jpg'/>
Author: Army Inform
<br>
Categories: Новини
<br>
Description: Про це інформує Міністерство оборони України.  Темою заходу стала зміна підходів до...
<br>
Published Time: 2024-03-27T14:23:00+08:00
<br>
Tags: TIDE Sprint 2024, Конференція, НАТО
<br>
Images: <a href="https://armyinform.com.ua/wp-content/uploads/2024/03/112902afeffefde79842aca1655fdea5099cda0f-scaled-e1711542047782.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/e72a53116bc3a6a67f9d4ae121913c4c741b669f-scaled.jpg">000001.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1167" sizes="(max-width: 2048px) 100vw, 2048px" src="../../ORI/ArmyInform/Images/2024-03-27T14-23-00-08-00/000000.jpg" srcset="../../ORI/ArmyInform/Images/2024-03-27T14-23-00-08-00/000000.jpg" width="2048"/> </figure><!-- .post-thumbnail -->
<p><strong> У щорічній конференції НАТО TIDE Sprint 2024 у Дрездені, яка сприяє розвитку військових ІТ-систем НАТО та країн-партнерів, взяв участь і Центр інновацій Міноборони.  </strong></p>
<p>Про це<a href="https://www.mil.gov.ua/news/2024/03/27/minoboroni-prezentuvalo-innovaczijni-rishennya-shhodo-czifrovizaczii-standartiv-nato/" rel="nofollow" target="_blank"> інформує</a> Міністерство оборони України.</p>
<p class="">Темою заходу стала зміна підходів до ведення війни. Пріоритетні завдання країн у цьому напрямі до 2030 року — це проведення взаємосумісних спільних операцій (що включатимуть, зокрема, залучення цивільного сектору та перспективних технологій), а також важливість переведення бойових ІТ-систем у хмарне сховище, доцільність яких вже перевірили в бойових умовах українські військові розробники.</p>
<p class="">«Сьогодні українські війська використовують всі можливі технології для отримання переваги над ворогом, а ми в Центрі інновацій створюємо сучасні ІТ-продукти. Саме вони дозволяють мати інформаційну перевагу, підвищувати координацію та ефективність наших сил, а головне — керувати операціями дистанційно, з меншим ризиком для людини. Інновації — це, зокрема, про вирішення існуючих проблем новими інструментами», — доповіла розробниця системи DELTA майор Єлизавета Бойко.</p>
<img alt="" class="alignnone size-full wp-image-556305" height="1536" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-27T14-23-00-08-00/000001.jpg" srcset="../../ORI/ArmyInform/Images/2024-03-27T14-23-00-08-00/000001.jpg" width="2048"/>
<p class="">Українська делегація Центру інновацій продемонструвала, як за допомогою хмарних обчислень та обробки великих даних цифровізовувати вже наявні стандарти НАТО, а також поділилася досвідом розробки екосистеми управління бойовим простором DELTA. Окрему увагу члени делегації приділили процесам покращення кібербезпеки, а також презентували технологію інтеграції дронів до системи DELTA та інших систем завдяки співпраці з Мінцифрою, партнерами з ГО «Аеророзвідка» та компанією Cossack Labs.</p>
<p class="">«DELTA пришвидшує ухвалення рішень і дає перевагу над ворогом на полі бою. Ми постійно працюємо над розширенням її функціоналу, запровадженням інструментів на базі штучного інтелекту. Світ ще не має досвіду використання технологій, які Україна вже успішно використовує на полі бою. Використання роботів на передовій — окремий феномен. Дякую команді Центру інновацій за лідерство у галузі», — підсумувала результати заходу заступник Міністра оборони Катерина Черногоренко.</p>
<p class=""><div class="mIOAIO_blockquote"><blockquote class="_miaomo90"><p> <strong><span style="color: #008000;">DELTA</span> </strong>— це унікальна екосистема військових продуктів, яку розробляють військові для військових та яка побудована за стандартами НАТО. Вона дозволяє бачити поле бою в режимі реального часу та відображає повітряну, наземну, морську обстановку на цифровій мапі. Система дозволяє обмінюватися інформацією в межах підрозділу, бригади, а за потреби — і з союзниками.</p></blockquote></div></p>
</div>
</div>
<div class='source'><p>Source: <a href="https://armyinform.com.ua/2024/03/27/minoborony-prezentuvalo-innovaczijni-rishennya-shhodo-czyfrovizacziyi-standartiv-nato/">https://armyinform.com.ua/2024/03/27/minoborony-prezentuvalo-innovaczijni-rishennya-shhodo-czyfrovizacziyi-standartiv-nato/</a></p></div>
</div>
</body></html>