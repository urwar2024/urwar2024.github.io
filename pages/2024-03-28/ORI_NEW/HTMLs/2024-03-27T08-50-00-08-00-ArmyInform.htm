<html><body>
<div class='article'>
<div class='title'><h1>Звіт ООН: росія за зиму стратила 32 українських військовополонених</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться у звіті Моніторингової місії ООН з прав людини в Україні (ММПЛУ).    Це...'/>
<meta property='published_time' content='2024-03-27T08:50:00+08:00'/>
<meta property='tags' content='stoprussia, агресія рф, військовополонені, вторгнення рф, ООН'/>
<meta property='images' content='https://armyinform.com.ua/wp-content/uploads/2024/03/94359eae1a27584427d01d4bd9b5f318.webp'/>
Author: Army Inform
<br>
Categories: Новини
<br>
Description: Про це йдеться у звіті Моніторингової місії ООН з прав людини в Україні (ММПЛУ).    Це...
<br>
Published Time: 2024-03-27T08:50:00+08:00
<br>
Tags: stoprussia, агресія рф, військовополонені, вторгнення рф, ООН
<br>
Images: <a href="https://armyinform.com.ua/wp-content/uploads/2024/03/94359eae1a27584427d01d4bd9b5f318.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="450" src="../../ORI/ArmyInform/Images/2024-03-27T08-50-00-08-00/000000.png" srcset="../../ORI/ArmyInform/Images/2024-03-27T08-50-00-08-00/000000.png" width="900"/> </figure><!-- .post-thumbnail -->
<p><strong> Моніторингова місія ООН отримала перевірені повідомлення про страту з боку російських окупантів щонайменше 32 українських військовополонених упродовж цієї зими. Це значно більше, ніж у попередні періоди. </strong></p>
<p>Про це <a href="https://ukraine.un.org/en/264368-un-says-russia-continues-torture-execute-ukrainian-pows" rel="nofollow" target="_blank">йдеться</a> у звіті Моніторингової місії ООН з прав людини в Україні (ММПЛУ).</p>
<p>Це вже 38-й звіт місії ООН щодо ситуації з правами людини в Україні, який охоплює період з 1 грудня 2023-го по 29 лютого 2024 року. Експерти провели інтерв’ю з 60 українськими військовими, нещодавно звільненими з полону.</p>
<p>«Майже кожен з опитаних нами українських військовополонених розповідав, як російські військовослужбовці чи чиновники катували їх під час перебування в полоні, застосовуючи неодноразові побиття, електрошок, погрози розстрілу, тривалі стресові пози та імітацію розстрілу», – сказала голова ММПЛУ Даніель Белл.</p>
<p>У звіті надали достовірні повідомлення «про страту щонайменше 32 українських військовополонених у 12 окремих випадках в період з грудня 2023 до лютого 2024 року, що значно більше, ніж за будь-який з попередніх періодів».</p>
<p>«ММПЛУ провела незалежну верифікацію трьох зі згаданих випадків», — йдеться у звіті.</p>
<p>ООН також наводить дані про інтерв’ю з 44 російськими військовополоненими, які, хоча й не заявляють про тортури в офіційних місцях утримання, давали «свідоцтва про тортури та жорстоке поводження в місцях їхнього тимчасового перебування після евакуації з поля бою».</p>
<p>Окрім того, звіт місії містить інформацію про насильство російської адміністрації щодо жителів окупованих територій України, зокрема йдеться про вбивства цивільних осіб, свавільні затримання та обмеження свободи висловлення поглядів.</p>
<p>Як повідомляла <a href="https://armyinform.com.ua/2024/03/26/u-rosijskomu-poloni-perebuvayut-ponad-10-tysyach-czyvilnyh-zaruchnykiv-genprokuror/">АрміяInform</a>, понад 10 тисяч мирних українців утримують росіяни на окупованих територіях і на території рф.</p>
<p>Нагадаємо, в Україні <a href="https://armyinform.com.ua/2024/02/27/v-ukrayini-stvoryuyut-informaczijnu-systemu-shhodo-vijskovopolonenyh-shho-vidomo/">створюють</a> інформаційну систему щодо військовополонених.</p>
</div>
</div>
<div class='source'><p>Source: <a href="https://armyinform.com.ua/2024/03/27/zvit-oon-rosiya-za-zymu-stratyla-32-ukrayinskyh-vijskovopolonenyh/">https://armyinform.com.ua/2024/03/27/zvit-oon-rosiya-za-zymu-stratyla-32-ukrayinskyh-vijskovopolonenyh/</a></p></div>
</div>
</body></html>