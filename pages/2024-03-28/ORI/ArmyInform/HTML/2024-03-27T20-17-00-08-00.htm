<html><body><h1>Дмитро Кулеба назвав три причини, чому Україні якнайшвидше потрібні додаткові системи Patriot</h1><hr/>Published Time: 2024-03-27T20:17:00+08:00<br>Author: Army Inform<br>Description: Про це він сказав під час онлайн-брифінгу для світових ЗМІ.    Глава МЗС зазначив, що...<br>Images: <a href="https://armyinform.com.ua/wp-content/uploads/2024/02/65d36c36875a1715289454_730x360.jpeg">000000.jpeg</a><br>Categories: Новини<br>Tags: Дмитро Кулеба, ЗРК Patriot<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="485" src="../Images/2024-03-27T20-17-00-08-00/000000.jpeg" srcset="../Images/2024-03-27T20-17-00-08-00/000000.jpeg" width="730"> <figcaption class="wp-caption-text">
		Дмитро Кулеба. Фото - mfa.gov.ua</figcaption>
</img></figure><!-- .post-thumbnail -->
<p><strong> Міністр закордонних справ України Дмитро Кулеба наголосив на терміновій потребі України у більшій кількості систем ППО Patriot та подібних до неї на тлі збільшення інтенсивності російських повітряних атак балістичними ракетами. </strong></p>
<p>Про це він <a href="https://www.kmu.gov.ua/news/dmytro-kuleba-naviv-try-arhumenty-na-koryst-iaknaishvydshoho-nadannia-ukraini-dodatkovykh-system-patriot" rel="nofollow" target="_blank">сказав</a> під час онлайн-брифінгу для світових ЗМІ.</p>
<p>Глава МЗС зазначив, що росія посилила повітряний терор проти України та лише за тиждень з 18 по 24 березня запустила 190 ракет різних типів, 140 безпілотників «шахед» та 700 керованих авіабомб проти України.</p>
<p>«Особливістю нинішніх російських атак є інтенсивне використання балістичних ракет, які можуть досягати цілей на надзвичайно високих швидкостях, залишаючи мало часу для людей, щоб знайти укриття, і спричиняючи значні руйнування», — підкреслив Дмитро Кулеба.</p>
<p>Міністр зазначив, що системами Patriot володіє низка країн світу. За його словами, ці системи можуть та мають бути передані Україні у найкоротші терміни та закликав партнерів знайти відповідну політичну волю.</p>
<p>«Україна наразі є єдиною країною у світі, яка майже щодня зазнає балістичних ракетних атак. Patriot мають бути розміщені зараз тут, в Україні, щоб захищати реальні людські життя, а не залишатися в місцях, де ракетна загроза дорівнює нулю», — заявив глава МЗС.</p>
<p>Дмитро Кулеба назвав три критично важливі результати, які принесе посилення української протиповітряної оборони.</p>
<p>Перш за все, потужна українська протиповітряна оборона врятує тисячі людських життів, що саме по собі є головною метою. Patriot та інші подібні системи є оборонними за визначенням. Вони покликані захищати життя, а не забирати їх.</p>
<p>По-друге, сильна українська протиповітряна оборона заощадить значну кількість ресурсів для партнерів України. Кожна територія, закрита Patriot, — це менше руйнувань критичної інфраструктури та менше коштів на відновлення; кожне місто, надійно захищене Patriot, — це тисячі українців, які повернуться з-за кордону, зміцнюючи українську економіку та зменшуючи її залежність від іноземної фінансової допомоги.</p>
<p>По-третє, потужна українська протиповітряна оборона прикриє наші війська і дозволить їм переломити хід війни на користь України.</p>
<p>Головною перевагою росії на полі бою зараз є широке використання керованих авіаційних бомб. Ці бомби, які в середньому важать від 500 до 1500 кілограмів, дозволяють російським окупантам знищувати цілі ударів і просуватися вперед по руїнах. Єдиний спосіб протистояти цій варварській тактиці — збивати літаки, які скидають ці бомби, що вимагає достатньої кількості сучасних систем протиповітряної оборони на фронті.</p>
<p>«Сильна протиповітряна оборона на передовій дозволила б нашим військам не тільки не втрачати позиції, але й змусити росіян відступати», — наголосив міністр.</p>
<p>Як повідомляла АрміяInform, сьогодні ворог <a href="https://armyinform.com.ua/2024/03/27/vorog-vpershe-vdaryv-po-harkovu-aviabomboyu/">вперше завдав удару</a> по Харкову саме керованим боєприпасом великого калібру.</p>
<p>Для удару по Харкову росіяни використали боєприпас УМПБ Д-30, який за силою вибуху — середнє між авіабомбою та ракетою, застосовується, як і з літака, так і з РСЗВ «Смерч».</p>
</div><p>Source: <a href="https://armyinform.com.ua/2024/03/27/dmytro-kuleba-nazvav-try-prychyny-chomu-ukrayini-yaknajshvydshe-potribni-dodatkovi-systemy-patriot/">https://armyinform.com.ua/2024/03/27/dmytro-kuleba-nazvav-try-prychyny-chomu-ukrayini-yaknajshvydshe-potribni-dodatkovi-systemy-patriot/</a></p></body></html>