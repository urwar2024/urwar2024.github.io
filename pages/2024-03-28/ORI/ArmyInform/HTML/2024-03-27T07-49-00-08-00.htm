<html><body><h1>На контракт до ЗСУ: які документи слід завчасно підготувати для ТЦК</h1><hr/>Published Time: 2024-03-27T07:49:00+08:00<br>Author: Army Inform<br>Description: Частину з них за усталеною формою ви будете заповнювати на місці, про інші ж слід...<br>Images: <a href="https://armyinform.com.ua/wp-content/uploads/2024/03/money003.png">000000.png</a>&nbsp;<a href="https://armyinform.com.ua/wp-content/uploads/2024/03/f9e704a7-a679e56c389f523dd3e62a1cb1e69f50.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/ukrainian-flag-on-a-military-uniform-war-soldier-2022-03-29-23-37-15-utc-2.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/ilyustrovane-foto.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/thumb_870_730_410_0_0_auto.jpg">000004.jpg</a><br>Categories: Новини, Соціальний захист<br>Tags: влк, Збройні Сили України, Служба За Контрактом, соцзахист, ТЦК та СП<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../Images/2024-03-27T07-49-00-08-00/000000.png" srcset="../Images/2024-03-27T07-49-00-08-00/000000.png" width="1280"> </img></figure><!-- .post-thumbnail -->
<p><strong> Знайшовши вакансію й обравши посаду для проходження служби у лавах ЗСУ за контрактом чи офіційною мобілізацією до завершення воєнного стану, бажано підготувати пакет документів для ТЦК СП. </strong></p>
<p>Частину з них за усталеною формою ви будете заповнювати на місці, про інші ж слід завчасно подбати самостійно.</p>
<h2>Рекомендаційний лист</h2>
<p>Почати варто з рекомендаційного листа командира військової частини, в якій ви плануєте служити. Отримати його можна після відповідної співбесіди, якщо ваша освіта, фахові знання і досвід відповідають вимогам для заміщення наявної в частині вакантної посади.</p>
<p>Після погодження з обох сторін кандидату надають рекомендаційний лист, який називають також письмовою згодою або погодженням від підрозділу.</p>
<p>Мати цей документ перед зверненням до ТЦК СП для служби за контрактом або офіційною мобілізацією не обов’язково. Однак його наявність є вкрай бажаною, оскільки це гарантує, що ТЦК СП чи навчальний центр направлять вас для проходження служби саме до тієї військової частини і на ту посаду, які зазначені в рекомендаційному листі.</p>
<p>Згідно з <a href="https://armyinform.com.ua/2024/03/14/u-minoborony-rozpovily-yak-praczyuye-novyj-algorytm-rekrutyngu-do-lav-zsu/">роз’ясненнями</a> Міноборони щодо нового алгоритму рекрутингу до лав ЗСУ, ТЦК СП та навчальні центри зобов’язані направляти рекрутів на проходження служби до військових частин пріоритетного комплектування строго згідно наданих рекомендаційних листів.</p>
<p>Про форму укладання рекомендаційного листа подбають у військовій частині (підрозділі), однак варто звернути увагу на те, щоб в ньому навели дані про вашу освіту, попередній досвід роботи, які мають відповідати вимогам до заміщення вакантної посади, та інформацію про службу в ЗС України (у разі, якщо ви її раніше проходили).</p>
<h2>Автобіографія</h2>
<img alt="" class="alignnone size-full wp-image-556040" height="465" loading="lazy" src="../Images/2024-03-27T07-49-00-08-00/000001.jpg" srcset="../Images/2024-03-27T07-49-00-08-00/000001.jpg" width="920">
<p>На відміну від рекомендаційного листа, який вам має надати військова частина, в якій ви плануєте проходити службу, автобіографію слід підготувати самостійно. Причому зробити це слід у двох варіантах — друкованому і рукописному. Текст документа, звісно, в обох випадках буде ідентичним.</p>
<p>Укладається автобіографія в довільній формі, але з обов’язковим наведенням таких відомостей:</p>
<ul>
<li>Повне прізвище, ім’я та по-батькові</li>
<li>Дата і місце народження</li>
<li>Здобута освіта (починаючи зі школи) із зазначенням часу навчання у відповідних закладах та/або часу їхнього закінчення</li>
<li>Попередні місця роботи (за наявності) із зазначенням посади та терміну перебування на ній</li>
<li>Місце реєстрації проживання та (за потреби) фактичного перебування</li>
<li>Контактний номер телефона</li>
<li>Інформація про членів родини (із зазначенням їхніх повних прізвищ, імен та по-батькові, року народження, місця роботи і посади (за наявності) і місця проживання).</li>
</ul>
<p>Наприкінці автобіографії зазначається, чи притягувалися ви або ваші близькі родичі до кримінальної відповідальності та чи перебувають на обліку в органах внутрішніх справ.</p>
<p>Завіряється автобіографія особистим підписом з розшифровкою імені та прізвища.</p>
<h2>Характеристика (резюме) з попереднього місця роботи або навчання</h2>
<img alt="" class="alignnone size-full wp-image-556067" height="800" loading="lazy" src="../Images/2024-03-27T07-49-00-08-00/000002.jpg" srcset="../Images/2024-03-27T07-49-00-08-00/000002.jpg" width="1200">
<p>Також завчасно слід подбати про характеристику або резюме з попереднього місця роботи чи навчання. Цей документ так само укладається в довільній формі з обов’язковим наведенням таких відомостей:</p>
<ul>
<li>Прізвище, ім’я та по-батькові особи, якій надається характеристика (резюме)</li>
<li>Назва місця роботи або навчання</li>
<li>Час роботи (навчання) на підприємстві (фірмі, установі, закладі тощо)</li>
<li>Посада (посади), які ви обіймали під час роботи</li>
<li>Професійний досвід, фахові знання, уміння й навички</li>
<li>Особисті якості, які впливають на виконання професійних посадових обов’язків та налагодження стосунків в робочому колективі</li>
<li>Дані про премії і нагороди (догани або стягнення), отримані за час роботи (навчання)</li>
</ul>
<p>За характеристикою варто завчасно звернутись за місцем роботи або навчання, оскільки підготовка цього документа може зайняти певний час. Швидше за все ваше звернення не буде першим, бо практика укладання таких документів є доволі поширеною, тож укладатимуть документи за відомою усталеною схемою.</p>
<p>Завіряється характеристика (резюме) підписом керівника (відповідальної особи) та печаткою за місцем попередньої роботи (навчання). Це слід зробити і з копією трудової книжки, про яку йтиметься далі.</p>
<h2>Ксерокопії документів</h2>
<img alt="" class="alignnone size-full wp-image-556068" height="447" loading="lazy" src="../Images/2024-03-27T07-49-00-08-00/000003.jpg" srcset="../Images/2024-03-27T07-49-00-08-00/000003.jpg" width="794">
<p>Наступні документи підготувати ще простіше — це звичайні ксерокопії. До їхнього переліку належать:</p>
<ul>
<li>Копія паспорта (ID-паспорта) громадянина України</li>
<li>Копія картки платника податків (довідки про присвоєння ідентифікаційного номера)</li>
<li>Копія документа про народження</li>
<li>Копії документів про освіту</li>
<li>Копія документа військового обліку (військовий квиток або приписне свідоцтво)</li>
<li>Копія документа про шлюб або розірвання шлюбу (за наявності)</li>
<li>Копія документів про народження дитини/дітей (за наявності)</li>
<li>Довідка про трудову діяльність (копія трудової книжки)</li>
</ul>
<p>У наведеному переліку слід звернути увагу на останню позицію, оскільки копію трудової книжки слід завірити за попереднім місцем роботи. Зробити це можна одночасно з отриманням характеристики.</p>
<h2>Довідки з «Дії» та фотокартки</h2>
<img alt="" class="alignnone size-full wp-image-556039" height="480" loading="lazy" src="../Images/2024-03-27T07-49-00-08-00/000004.jpg" srcset="../Images/2024-03-27T07-49-00-08-00/000004.jpg" width="730"/>
<p>Ще два документи слід згенерувати на Єдиному порталі державних послуг онлайн «Дія». Для цього у розділі «Сервіси» слід обрати вкладку «Довідки та витяги» і далі згенерувати документи:</p>
<ul>
<li>Витяг про несудимість (витяг з інформативно-аналітичної системи «Облік відомостей про притягнення особи до кримінальної відповідальності та наявності судимості»)</li>
<li>Витяг про місце проживання (копія довідки про реєстрацію місця проживання особи)</li>
</ul>
<p>Завершує перелік документів набір фотокарток:</p>
<ul>
<li>Дві фотокартки розміром 9×12</li>
<li>Стандартний блок з восьми фотокарток 3×4 (шість з них долучать до особової справи у ТЦК СП, інші знадобляться для проходження військово-лікарської комісії)</li>
</ul>
<p>Про те, які документи знадобляться для проходження ВЛК і як це буде відбуватися — читайте в нашому наступному матеріалі.</p>
</img></img></img></div><p>Source: <a href="https://armyinform.com.ua/2024/03/27/na-kontrakt-do-zsu-yaki-dokumenty-slid-zavchasno-pidgotuvaty-dlya-tczk/">https://armyinform.com.ua/2024/03/27/na-kontrakt-do-zsu-yaki-dokumenty-slid-zavchasno-pidgotuvaty-dlya-tczk/</a></p></body></html>