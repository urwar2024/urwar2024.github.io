<html><body><h1>«Агенція оборонних закупівель» придбає 3000 Mavic 3E та 1000 Mavic 3 Thermal</h1><hr/>Published Time: 2024-03-27T12:39:00+08:00<br>Author: Army Inform<br>Description: Про це інформує Міністерство оборони України.  Зазначається, що це наразі п’ята частина...<br>Images: <a href="https://armyinform.com.ua/wp-content/uploads/2024/03/8ba0f83-gettyimages-1680788971.jpeg">000000.jpeg</a><br>Categories: Важливо, Новини<br>Tags: stoprussia, Агенція оборонних закупівель, агресія рф, війна, вторгнення рф<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="460" src="../Images/2024-03-27T12-39-00-08-00/000000.jpeg" srcset="../Images/2024-03-27T12-39-00-08-00/000000.jpeg" width="690"> <figcaption class="wp-caption-text">
		ZHYTOMYR REGION, UKRAINE - SEPTEMBER 20, 2023 - A serviceman launches a drone during a press tour to demonstrate the integration of AI into the process of humanitarian demining, Zhytomyr Region, northern Ukraine.  (Photo credit should read Kirill Chubotin / Ukrinform/Future Publishing via Getty Images)</figcaption>
</img></figure><!-- .post-thumbnail -->
<p><strong> «Агенція оборонних закупівель» Міністерства оборони України оголосила другий етап рамкової угоди на закупівлю безпілотних авіаційних комплексів. У системі Prozorro опубліковані відповідні тендери на закупівлю 3000 БПАК типу DJI Mavic 3E та 1000 БПАК типу DJI Mavic 3 Thermal з додатковими комплектуючими. </strong></p>
<p class="">Про це <a href="https://www.mil.gov.ua/news/2024/03/27/agencziya-oboronnih-zakupivel-pridbae-3000-mavic-3e-ta-1000-mavic-3-thermal/" rel="nofollow" target="_blank">інформує</a> Міністерство оборони України.</p>
<p class="">Зазначається, що це наразі п’ята частина від 20 000 дронів, які Агенція запланувала придбати в межах рамкових угод. Водночас ці обсяги можуть збільшитися.</p>
<p class="">«У сучасній війні дрони — невід’ємна складова. Вони стають нашими очима та крилами на полі бою. Активна інтеграція безпілотних авіаційних комплексів у Збройні сили України — це крок вперед у національній безпеці та обороні», — зазначив заступник Міністра оборони Дмитро Кліменков.</p>
<p class="">Також у відомстві зауважили, що в системі Prozorro опубліковано 15 відборів на постачання 200 БПАК типу DJI Mavic 3E (всього 3000 штук) та 5 відборів на 200 БПАК типу DJI Mavic 3 Thermal (1000 штук). Очікувана вартість закупівель розрахована на основі ціни в 133 тисяч гривень за один Mavic 3Е та 198 тисяч гривень за один Mavic 3 Thermal (без ПДВ).</p>
<p class="">«Щоб постачати якомога більшу кількість дронів для ЗСУ, важливо максимально ефективно витрачати ресурси. І використання Prozorro дозволить нам забезпечити конкуренцію постачальників та отримати найвигідніші ціни в цих закупівлях», — наголосила директор «Агенції оборонних закупівель» Марина Безрукова.</p>
<p class=""><div style="margin: 20px 0; margin-bottom: 20px; padding: 8px 20px 10px; background: #f1f1f1; border: 1px solid rgba(0,0,0,.15); box-shadow: 0 5px 10px rgba(0,0,0,.3); font-size:15px; border-radius: 8px;">Поділ закупівлі на окремі відбори по 200 дронів дозволить залучити до закупівель більшу кількість учасників, які не можуть забезпечити всю кількість, а також диверсифікувати джерела постачання. Взяти участь у цих закупівлях зможуть всі постачальники, які пройшли кваліфікацію в рамкових угодах на закупівлі БПАК Mavic 3Е та Mavic 3 Thermal. Податися на них можна в будь-який момент.</div></p>
<p class="">Крім цього, нова процедура рамкової угоди в Prozorro дозволяє оборонним замовникам проводити конкурентні закупівлі, не оприлюднюючи при цьому чутливу інформацію. У системі можна буде побачити ставки учасників та ціну, отриману в результаті торгів, що дасть змогу суспільству бути впевненим у відсутності переплат. Водночас інформація про терміни, місця постачання та інші умови закупівлі, як і хто конкретно брав у ній участь і хто переміг, буде доступною лише для учасників закупівлі, а також органів контролю та оскарження.</p>
<p>Як повідомляла АрміяInform, «Агенція оборонних закупівель» <a href="https://armyinform.com.ua/2024/03/25/agencziya-oboronnyh-zakupivel-pidpysala-memorandum-z-daniyeyu/">підписала</a> меморандум з Данією.</p>
</div><p>Source: <a href="https://armyinform.com.ua/2024/03/27/agencziya-oboronnyh-zakupivel-prydbaye-3000-mavic-3e-ta-1000-mavic-3-thermal/">https://armyinform.com.ua/2024/03/27/agencziya-oboronnyh-zakupivel-prydbaye-3000-mavic-3e-ta-1000-mavic-3-thermal/</a></p></body></html>