<html><body><h1>У Херсоні затримали ексохоронця російської катівні</h1><hr/>Published Time: 2024-03-27T12:20:00+08:00<br>Author: Army Inform<br>Description: Про це йдеться в повідомленні СБУ, а також у повідомленні Офісу Генерального прокурора.  ...<br>Images: <a href="https://armyinform.com.ua/wp-content/uploads/2024/03/photo_2024-03-27_12-02-06.jpg">000000.jpg</a><br>Categories: Новини, Події, Регіони<br>Tags: колаборант, СБУ, Херсон<br><div class="single-content">
<figure class="post-thumbnail">
<img alt="СБУ затримала у Херсоні підозрюваного у співпраці з окупантами" class="attachment-post-thumbnail size-post-thumbnail wp-post-image" height="853" src="../Images/2024-03-27T12-20-00-08-00/000000.jpg" srcset="../Images/2024-03-27T12-20-00-08-00/000000.jpg" width="1280"> <figcaption class="wp-caption-text">
		СБУ затримала у Херсоні підозрюваного у співпраці з окупантами. Джерело фото: t.me/SBUkr</figcaption>
</img></figure><!-- .post-thumbnail -->
<p><strong> Служба безпеки України запобігла втечі за кордон підозрюваного у співпраці з російськими окупаційними військами. </strong></p>
<p>Про це йдеться в <a href="https://t.me/SBUkr/11563" rel="nofollow" target="_blank">повідомленні</a> СБУ, а також у <a href="https://t.me/pgo_gov_ua/22731" rel="nofollow" target="_blank">повідомленні</a> Офісу Генерального прокурора.</p>
<p>«У ході комплексних заходів у Херсоні затримано місцевого жителя, який у період окупації міста охороняв російську катівню», — зазначено в повідомленні.</p>
<p>За даними слідства, під час звільнення Херсона підозрюваний спалив вороже «посвідчення тюремного наглядача» та переїхав до орендованої квартири, щоб «замести сліди».</p>
<p>У такий спосіб він планував, як зазначає СБУ, переховуватись до січня 2025 року, коли йому виповниться 60 років, а потім виїхати за кордон як переселенець з півдня України.</p>
<p>«Однак колаборант цього не дочекався — співробітники СБУ розшукали його і затримали в тимчасовому помешканні», — йдеться в повідомленні.</p>
<p>Під час обшуку в оселі затриманого правоохоронці знайшли мобільний телефон із доказами злочинних дій, а також формений одяг російського зразка, який, за даними слідства, підозрюваному видали російські окупанти.</p>
<p>За даними слідства, на початку широкомасштабного вторгнення рф підозрюваний працював інженером-електромеханіком на місцевому підприємстві.</p>
<p>«Але після захоплення Херсона чоловік добровільно вступив до «адміністрації» російської тюрми, яка діяла у захопленій на той час місцевій виправній колонії», — зазначає СБУ.</p>
<p>Там його призначили «молодшим інспектором відділу нагляду та безпеки» окупаційної установи.</p>
<p>На цій «посаді» він охороняв камери, в яких тримали ув’язнених учасників руху опору в регіоні.</p>
<p>«У застінках рашисти катували українських патріотів і намагалися «вибити» з них згоду на співпрацю з агресором», — зазначає СБУ.</p>
<p>Наразі затриманому слідчі повідомили про підозру за ч. 7 ст. 111-1 Кримінального кодексу України (колабораційна діяльність, добровільне зайняття громадянином України посади в незаконних правоохоронних органах, створених на тимчасово окупованій території).</p>
<p>Він перебуває під вартою. Йому загрожує до 15 років тюрми з конфіскацією майна.</p>
<p>Як повідомляла АрміяInform, правоохоронці <a href="https://armyinform.com.ua/2024/03/27/zatrymano-agenturnu-grupu-fsb-yaka-gotuvala-raketni-udary-po-kyyivskij-televezhi-ta-pidrozdilah-genshtabu-zsu/">затримали</a> агентурну групу фсб, яка готувала ракетні удари по Київській телевежі та підрозділах Генштабу ЗСУ.</p>
</div><p>Source: <a href="https://armyinform.com.ua/2024/03/27/u-hersoni-zatrymaly-eksohoronczya-rosijskoyi-kativni/">https://armyinform.com.ua/2024/03/27/u-hersoni-zatrymaly-eksohoronczya-rosijskoyi-kativni/</a></p></body></html>