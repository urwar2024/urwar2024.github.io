<html><body><h1>Коаліція бронетехніки на підтримку України розпочала роботу</h1><hr/>Published Time: 2024-03-26T20:01:00+08:00<br>Author: Army Inform<br>Description: Про це повідомило Міністерство оборони України.    Під час першого засідання представники...<br>Images: <a href="https://armyinform.com.ua/wp-content/uploads/2023/11/275128_marder-1a32_gettyimages_new_960x380_0.jpg">000000.jpg</a><br>Categories: Новини<br>Tags: Коаліція бронетехніки<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="500" src="../Images/2024-03-26T20-01-00-08-00/000000.jpg" srcset="../Images/2024-03-26T20-01-00-08-00/000000.jpg" width="960"> <figcaption class="wp-caption-text">
		БМП Marder</figcaption>
</img></figure><!-- .post-thumbnail -->
<p><strong> 26 березня у Варшаві, відбулося відкриття Коаліції бронетехніки на підтримку України. </strong></p>
<p>Про це <a href="https://www.mil.gov.ua/news/2024/03/26/u-varshavi-rozpochala-robotu-koalicziya-bronetehniki-na-pidtrimku-ukraini/" rel="nofollow" target="_blank">повідомило</a> Міністерство оборони України.</p>
<p>Під час першого засідання представники країн-учасниць виробили консолідовану позицію щодо підсилення технічного парку Збройних сил України певними зразками бронетехніки та організації системи їх ремонту.</p>
<p>Ця ініціатива була запропонована Польщею та Німеччиною і вже має підтримку Великої Британії, Швеції та Італії.</p>
<p>Українську делегацію очолює заступник Міністра оборони генерал-лейтенант Іван Гаврилюк.</p>
<p>«Коаліція бронетехніки має на меті посилити броньований щит Сил оборони України, спільними зусиллями підвищити спроможності нашого війська у боротьбі з російським агресором, забезпечити ефективне функціонування, технічне обслуговування, ремонт зразків техніки та озброєння, наданих нам союзниками», – наголосив Іван Гаврилюк.</p>
<p>У рамках Коаліції бронетехніки створено чотири синдикати, до кожного з яких, входитиме представник України.</p>
<p>На кожен синдикат покладено певні завдання: постачання озброєння та боєприпасів для західної бронетехніки; їх технічне обслуговування та ремонт; підготовка екіпажів та технічного персоналу; відпрацювання ефективної тактика застосування бронетехніки на полі бою.</p>
<p>«Це дуже важлива ініціатива наших союзників, з огляду на наявну проблематику у ЗСУ з ремонтом бронетехніки іноземних зразків. Сподіваюсь, за допомогою союзників нам вдасться швидко, наскільки це можливо, створити в Україні ефективну ремонтну базу західної бронетехніки», – розповів заступник Міністра оборони.</p>
<p>Попередній успіх Коаліції на підтримку України, зокрема танкової Коаліції, свідчить про потенціал для подальшого розвитку та співпраці у сфері бронетехніки.</p>
<p>«Наші воїни мають бути максимально захищеними за надійною бронею під час виконання бойових завдань. Вони мають мати надійні та сучасні інструменти для ведення війни», – наголосив Іван Гаврилюк.</p>
<p>За словами заступника Міністра оборони, у рамках новоствореної Коаліції буде розроблено відповідну дорожню карту, яка відповідатиме стратегії розвитку Збройних Сил України.</p>
<p>Передбачається, що у довгостроковій перспективі країни-учасники танкової Коаліції та Коаліції бронетехніки допоможуть у створенні майбутнього броньованого парку техніки ЗСУ та налагодять з Україною інноваційно промислове партнерство.</p>
</div><p>Source: <a href="https://armyinform.com.ua/2024/03/26/koalicziya-bronetehniky-na-pidtrymku-ukrayiny-rozpochala-robotu/">https://armyinform.com.ua/2024/03/26/koalicziya-bronetehniky-na-pidtrymku-ukrayiny-rozpochala-robotu/</a></p></body></html>