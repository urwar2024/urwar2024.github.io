<html><body><h1>Ракети «Циркон»: що про них відомо і на скільки вони «унікальні»</h1><hr/>Published Time: 2024-03-26T14:50:00+08:00<br>Author: Army Inform<br>Description: Президент росії неодноразово вихвалявся неабиякими можливостями цієї «унікальної» зброї,...<br>Images: <a href="https://armyinform.com.ua/wp-content/uploads/2024/03/cirkon.jpg">000000.jpg</a><br>Categories: Новини, Озброєння та техніка<br>Tags: ПКР, Циркон<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="475" src="../Images/2024-03-26T14-50-00-08-00/000000.jpg" srcset="../Images/2024-03-26T14-50-00-08-00/000000.jpg" width="760"> </img></figure><!-- .post-thumbnail -->
<p><strong> Учора Київ ворог атакував, за попередньою інформацією, двома новітніми російськими гіперзвуковими ракетами «Циркон 3М22». Ці ракети прийняті на озброєння минулого року. </strong></p>
<p><span>Президент росії неодноразово вихвалявся неабиякими можливостями цієї «унікальної» зброї, проте завжди є декілька «але»…</span></p>
<h2>Що собою являє ця ракета?</h2>
<p><span>Під час розробки, вона проєктувалась як протикорабельна ракета (ПКР) корабельного базування. «Циркон-С 3М22» входить до складу комплексу 3К22 «Циркон», також росіяни декларували створення наземної пускової установки: стаціонарний комплекс берегової оборони «Утьос», який також відомий як «Об’єкт-100», або модернізований мобільний комплекс берегової оборони «Бастіон». </span></p>
<p><span>Розробку проводили спеціалісти підмосковного «НВО машинобудування» (Реутів московської області), директором якого є олександр леонов.</span></p>
<p><span>Це, по суті, ще радянська розробка, яку довели до випробувань ще на початку 2000-х. На озброєння її прийняли у 2023 році. Розгортання заплановане в межах державної програми озброєння на 2018</span><span>–</span><span>2027 роки.</span></p>
<p><span>Це умовно маневруюча гіперзвукова крилата ракета (КР).</span></p>
<p><span>Система управління: ІНС + АРЛГСН (активна радіолокаційна головка самонаведення). Можливі види бойової частини (БЧ) — фугасна, проникаюча, ядерна, маса БЧ — 300</span><span>–</span><span>500 кг. Основною ціллю є надводні кораблі противника різних класів — від фрегатів до авіаносців, і навіть його наземні військові об’єкти.</span></p>
<p><span>Запуск ракети здійснюється за так званим принципом мінометного старту.</span></p>
<p><b>Довідково. </b><span>Мінометний старт (або «холодний» старт) — це спосіб запуску ракети, під час якого ракета викидається з пускової установки або ТПК (транспортно-пускового контейнера) за рахунок тиску, що створюється в замкнутому об’ємі яким-небудь джерелом, розташованим поза ракетою. </span></p>
<p><span>Таким джерелом може слугувати, наприклад, пороховий акумулятор тиску (ПАТ) або парогазогенератор. Двигун ракети при цьому запускається вже після того, як ракета вийде з пускової установки.</span></p>
<p><span>Після виходу ракети з ТПК вмикається розгінний ступінь із твердопаливними двигунами, що дає первинне надзвукове прискорення, після чого прямоточний повітряно-реактивний двигун на рідкому паливі (децилін) на другому ступені розганяє її до швидкості 4 М (</span><i><span>М </span></i><span>—</span><i><span> число Маха, Мах умовно дорівнює 340 м/сек або 1224 км/г</span></i><span>).</span></p>
<p><span>Висота польоту 30–40 км на маршевій ділянці, на термінальній ділянці за рахунок пікірування короткочасний розгін до 7,5 М, ближче до землі за рахунок спротиву повітря швидкість падає до 4,5 М. </span></p>
<p><span>На таких швидкостях і дальності в 400–800 км точне ураження цілі сьогодні практично неможливе. Комплектуючі позначаються маркуванням 3Л22, 3В22, болти на рульових механізмах мають маркування у вигляді цифр 26.</span></p>
<p><span>Довжина (з ГЧ): 8–10 м. Дальність дії — від 250 до 500 км на малих висотах і до 740 км у разі застосування напівбалістичної траєкторії. Під час заправки ракети дециліном («Децилін» (Т-10) — вуглеводень загальною формулою C10H16, застосовується як висококалорійне синтетичне авіаційне паливо) дальність може бути збільшена, як стверджують росіяни, до 1 тис. км.</span></p>
<p><span>Загалом, схема пуску «Циркону» має такий вигляд. </span></p>
<p><span>Після «мінометного» старту й виходу ракети з шахти починає працювати розгінний ступінь, що забезпечує виведення «Циркону» на значну висоту та його першочерговий розгін до швидкостей, на яких може почати працювати гіперзвуковий прямоточний реактивний двигун.</span></p>
<p><span>Вже за його рахунок «Циркон», що здійснює політ на висоті в декілька десятків кілометрів, досягає на маршевій ділянці польоту постійної швидкості до 5,5 М. Політ на цій ділянці здійснюється в розрідженій атмосфері, що дозволяє зменшити теплове навантаження через тертя об повітря.</span></p>
<p><span>У районі цілі «Циркон» починає пікірування та короткочасно розганяється до 7,5 М. У цей час корпус ракети нагрівається до максимальних температур, які дозволяє витримати спеціальне теплоізоляційне покриття. Водночас вже ближче до землі швидкість «Циркону» вже не є гіперзвуковою, хоча й залишається надвисокою — 4,5 М.</span></p>
<p><span>Отже, ЗМ22 «Циркон», як і вважалось, не має гіперзвукової швидкості на кінцевій ділянці. Але використання гіперзвукового прямоточного двигуна відрізняє його від Х-47 «Кинджал», де ракета просто прискорюється до таких швидкостей.</span></p>
<p><span>Утім, реальні бойові можливості «Циркону» значно менші, ніж були оголошені в рф. Зокрема, ватажок рашистів путін вихвалявся швидкістю ракети до 9 М, якої в реальності «Циркон» не досягає. Також наразі можливо говорити про дальність у 700 км (у випадку запуску з «Объект-100»), за задекларованих 1000 км, що показали випробування на полігонах у Баренцевому морі.</span></p>
<h2>Якого виду складнощі спіткали розробників?</h2>
<p><span>Річ у тім, що апарати, які літають із надзвуковою швидкістю, принципово відрізняються від апаратів, що літають на гіперзвуковій швидкості. </span></p>
<p><span>Звичайний турбореактивний двигун після потрійного перевищення швидкості звуку втрачає тягу — основний показник ефективності роботи авіаційного двигуна. До такого виду озброєнь, як крилаті ракети, не підходять ані рідинний, ані твердопаливний реактивний двигун.</span></p>
<p><span>Результатом науково-технічних пошуків став прямоточний ракетний двигун, здатний працювати за умов надзвукового горіння. Для цього навіть розробили новий вид ракетного палива «Децилін-М» з підвищеною енергоємністю.</span></p>
<p><span>Під час польоту ракети в повітряному просторі на висоті 50–200 метрів корпус снаряда нагрівається до високих температур, тому при виготовленні виробу використали нові жаростійкі сплави.</span></p>
<p><span>У польоті на гіперзвуковій швидкості через виникнення навколо снаряда, що летить, хмари плазми з’являється природне спотворення параметрів цілевказання. На нову ракету було вирішено встановити радіоелектронне обладнання, здатне вести снаряд до цілі на високій швидкості, попри протидію потужних електромагнітних полів, але чи встановлене воно — достеменно невідомо.</span></p>
<p><span>Ця ракета не є унікальною і невразливою, адже її збили українські військові.</span></p>
<p><span>До речі, у Китаї такі розробки ведуться швидкими темпами. Так, китайська протикорабельна ракета DF-21 з дальністю польоту до 3000 км вже є на озброєнні ВМС Китаю. Американці також працюють над проєктом Х-51А X-51 Wave Rider, розробник якого — Lockheed Martin Corporation (початок розробки — 2010 рік). Гіперзвукова крилата ракета, швидкість 7–8 М, висота 30 км, має стартувати з наземних, морських та повітряних носіїв. Дальність 2000 км, проте більшість даних закриті.</span></p>
</div><p>Source: <a href="https://armyinform.com.ua/2024/03/26/rakety-czyrkon-shho-pro-nyh-vidomo-i-na-skilky-vony-unikalni/">https://armyinform.com.ua/2024/03/26/rakety-czyrkon-shho-pro-nyh-vidomo-i-na-skilky-vony-unikalni/</a></p></body></html>