<html><body><h1>У ВМС ЗСУ розповіли про ураження «Нептуном» захопленого росіянами корабля «Костянтин Ольшанський»</h1><hr/>Published Time: 2024-03-26T09:04:00+08:00<br>Author: Army Inform<br>Description: Відповідну заяву Дмитро Плетенчук зробив під час прямого ефіру на українському телеканалі...<br>Images: <a href="https://armyinform.com.ua/wp-content/uploads/2021/11/vdk-olshanskyj.jpg">000000.jpg</a><br>Categories: Важливо, Новини<br>Tags: втрати ворога, Дмитро Плетенчук, Костянтин Ольшанський, Нептун<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="600" sizes="(max-width: 800px) 100vw, 800px" src="../Images/2024-03-26T09-04-00-08-00/000000.jpg" srcset="../Images/2024-03-26T09-04-00-08-00/000000.jpg" width="800"> </img></figure><!-- .post-thumbnail -->
<p><strong> Речник Військово-Морських Сил Збройних Сил України капітан 3 рангу Дмитро Плетенчук повідомив вранці 26 березня 2024 року про те, що захоплений у 2014 році російськими окупантами український великий десантний корабель «Костянтин Ольшанський» був уражений українською ракетою «Нептун». </strong></p>
<p>Відповідну заяву Дмитро Плетенчук зробив під час <a href="https://www.youtube.com/watch?v=3jokPvP-R1w" rel="nofollow" target="_blank">прямого ефіру</a> на українському телеканалі FREEДОМ.</p>
<p>За його словами, довкола великого десантного корабля «Костянтин Ольшанський» розгорнулася детективна історія.</p>
<p>«Нагадую, це великий український десантний корабель, який у 14 році, 10 років тому, був захоплений російськими окупантами», — розповів речник ВМС ЗСУ.</p>
<p>9 років «Костянтин Ольшанський», як повідомив Дмитро Плетенчук, стояв у севастопольській бухті.</p>
<p>«І його розбирали на запчастини. Просто банально грабували. А на 10-й рік війни вони зрозуміли, що закінчуються в них великі десантні кораблі цього проєкту 775», — зазначив речник.</p>
<p>За його словами, окупанти вирішили відновити корабель «Костянтин Ольшанський».</p>
<p>«І ось упродовж року його докували, провели відновлювальні роботи. Але метою цих робіт, як ми розуміємо, було зробити фальсифікацію. Для того, щоб відрапортувати московському керівництву і тим самим споживачам інформації, що нічого не розуміють, в росії та на окупованих територіях про те, як вони відновили один зі своїх великих десантних, які раніше були пошкоджені. Це міг бути або “мінськ”, або “оленьогірський гірник”», — розповів Дмитро Плетенчук.</p>
<p>У «мінська» та «оленьогірського гірника», за словами речника ВМС ЗСУ, характер пошкоджень такий, що їхнє відновлення під великим питанням.</p>
<p>«І, відповідно, була така ідея — видати за один із них наш корабель. Відповідно цей корабель мав використовуватися проти України. На жаль. Тому було ухвалено рішення про поразку і цієї одиниці нашим «Нептуном». Ураження було завдано. Уточнюються пошкодження. Пошкодження однозначно він також зазнав. У будь-якому випадку він зараз теж не боєготовий. Ось такі новини на ранок», — резюмував Дмитро Плетенчук.</p>
<p>Як повідомляла АрміяInform, 25 березня 2024 року Дмитро Плетенчук також <a href="https://armyinform.com.ua/2024/03/25/u-vms-zsu-rozpovily-pro-mozhlyve-urazhennya-rosijskogo-korablya-ivan-hurs/">розповів</a> про можливе ураження російського корабля «іван хурс».</p>
</div><p>Source: <a href="https://armyinform.com.ua/2024/03/26/u-vms-zsu-rozpovily-pro-urazhennya-neptunom-zahoplenogo-rosiyanamy-korablya-kostyantyn-olshanskyj/">https://armyinform.com.ua/2024/03/26/u-vms-zsu-rozpovily-pro-urazhennya-neptunom-zahoplenogo-rosiyanamy-korablya-kostyantyn-olshanskyj/</a></p></body></html>