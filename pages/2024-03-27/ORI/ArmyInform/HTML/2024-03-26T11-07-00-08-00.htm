<html><body><h1>У Києві відбувся турнір із самбо на честь офіцера ГУР Назара Боровицького</h1><hr/>Published Time: 2024-03-26T11:07:00+08:00<br>Author: Army Inform<br>Description: Про це йдеться в повідомленні ГУР.    Назар Боровицький ― двічі учасник авіапрориву на...<br>Images: <a href="https://armyinform.com.ua/wp-content/uploads/2024/03/photo_2024-03-26_10-48-53.jpg">000000.jpg</a><br>Categories: Новини<br>Tags: ГУР, самбо<br><div class="single-content">
<figure class="post-thumbnail">
<img alt="Турнір із самбо імені офіцера ГУР Назара Боровицького" class="attachment-post-thumbnail size-post-thumbnail wp-post-image" height="692" src="../Images/2024-03-26T11-07-00-08-00/000000.jpg" srcset="../Images/2024-03-26T11-07-00-08-00/000000.jpg" width="1280"> <figcaption class="wp-caption-text">
		Турнір із самбо імені офіцера ГУР Назара Боровицького. Джерело фото: t.me/DIUkraine</figcaption>
</img></figure><!-- .post-thumbnail -->
<p><strong> У Києві 23 березня 2024 року відбувся Всеукраїнський турнір із самбо імені офіцера ГУР МО України Назара Боровицького ― Героя України (посмертно). </strong></p>
<p>Про це йдеться в <a href="https://t.me/DIUkraine/3638?single" rel="nofollow" target="_blank">повідомленні</a> ГУР.</p>
<p>Назар Боровицький ― двічі учасник авіапрориву на «Азовсталь».</p>
<p>У межах цієї операції в березні та квітні 2022 року з оточеного Маріуполя вдалось врятувати 85 поранених українських оборонців, доправити підкріплення, медикаменти, озброєння, засоби зв’язку.</p>
<p>5 квітня 2022 року Назар Боровицький у складі групи евакуації вилетів на допомогу гелікоптеру, який повертався з Маріуполя і подав сигнал SOS.</p>
<p>«На жаль, борт, де перебував розвідник-спецпризначенець, росіяни також підбили», — йдеться в повідомленні.</p>
<p>За виняткову звитягу та героїзм Назару Боровицькому посмертно присвоєно найвище почесне звання держави із врученням ордена «Золота Зірка».</p>
<p>«Назар любив спорт, був призером багатьох турнірів. На чемпіонаті з самбо, присвяченому його пам’яті, взяли участь спортсмени з усієї України», — сказано в повідомленні.</p>
<p>На татамі змагались самбісти різного віку і вагових категорій.</p>
<p>«Підтримували хлопців та дівчат їхні рідні, члени сімей учасників авіапрориву на «Азовсталь», ветерани російсько-української війни, чинні військовослужбовці й офіцери воєнної розвідки України, СБУ, НГУ, бригади “Азов”», — сказано в повідомленні.</p>
<p>Захід відбувся за підтримки ГУР МО України, Асоціації родин захисників «Азовсталі», Національної Федерації самбо України.</p>
<p>Переможці отримали медалі, призи від організаторів, а також нагороди від начальника ГУР МО України генерал-лейтенанта Кирила Буданова.</p>
<p>Як повідомляла АрміяInform, у жовтні 2023 року в Києві <a href="https://armyinform.com.ua/2023/09/23/u-kyyevi-vidbuvsya-turnir-na-chest-voyiniv-syl-speczialnyh-operaczij/">відбувся турнір</a> на честь воїнів Сил спеціальних операцій.</p>
</div><p>Source: <a href="https://armyinform.com.ua/2024/03/26/u-kyyevi-vidbuvsya-turnir-iz-sambo-imeni-oficzera-gur-nazara-borovyczkogo/">https://armyinform.com.ua/2024/03/26/u-kyyevi-vidbuvsya-turnir-iz-sambo-imeni-oficzera-gur-nazara-borovyczkogo/</a></p></body></html>