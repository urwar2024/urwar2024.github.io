<html><body><h1>Україна та Швеція готуються почати переговори щодо безпекової угоди</h1><hr/>Published Time: 2024-03-26T21:11:00+08:00<br>Author: Army Inform<br>Description: Про це повідомив Офіс Президента.    Співрозмовники обмінялися думками щодо укладення...<br>Images: <a href="https://armyinform.com.ua/wp-content/uploads/2024/03/c955ebe1e9044779427c25749c376268_1711478704_extra_large.jpeg">000000.jpeg</a><br>Categories: Новини<br>Tags: безпекова угода, Швеція<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" sizes="(max-width: 927px) 100vw, 927px" src="../Images/2024-03-26T21-11-00-08-00/000000.jpeg" srcset="../Images/2024-03-26T21-11-00-08-00/000000.jpeg" width="927"> </img></figure><!-- .post-thumbnail -->
<p><strong> Заступник керівника Офісу Президента України Ігор Жовква провів телефонну розмову з радником із питань національної безпеки Королівства Швеція Генріком Ландерхольмом. </strong></p>
<p>Про це <a href="https://www.president.gov.ua/news/igor-zhovkva-obgovoriv-z-radnikom-iz-pitan-nacionalnoyi-bezp-89865" rel="nofollow" target="_blank">повідомив</a> Офіс Президента.</p>
<p>Співрозмовники обмінялися думками щодо укладення двосторонньої угоди між Україною та Швецією про співпрацю в безпековій сфері та погодилися з необхідністю якнайшвидшого початку переговорного процесу між командами двох країн.</p>
<p>Ігор Жовква привітав Швецію зі вступом у НАТО 6 березня 2024 року та подякував за незмінну підтримку євроатлантичних прагнень нашої країни.</p>
<p>Дипломати обговорили поточну безпекову ситуацію в Україні з огляду на нещодавні масовані удари по цивільній та критичній інфраструктурі з боку рф, зокрема балістичними ракетами.</p>
<p>Співрозмовники приділили особливу увагу європейській інтеграції України, а також продовженню дії автономних торговельних преференцій для нашої країни ще на один рік.</p>
<p>Заступник керівника Офісу глави держави поінформував шведську сторону про останні кроки, які здійснила Україна для завершення виконання чотирьох рекомендацій Європейської комісії, окреслених у межах пакета з розширення ЄС – 2023.</p>
<p>«Розраховуємо на підтримку Швеції у затвердженні Європейською радою у червні переговорних рамок і скликанні першої міжурядової конференції, яка покладе початок переговорному процесу про вступ України в ЄС», – наголосив Ігор Жовква.</p>
<p>Він також скоординував із Генріком Ландерхольмом графік контактів на найвищому рівні.</p>
</div><p>Source: <a href="https://armyinform.com.ua/2024/03/26/ukrayina-ta-shvecziya-gotuyutsya-pochaty-peregovory-shhodo-bezpekovoyi-ugody/">https://armyinform.com.ua/2024/03/26/ukrayina-ta-shvecziya-gotuyutsya-pochaty-peregovory-shhodo-bezpekovoyi-ugody/</a></p></body></html>