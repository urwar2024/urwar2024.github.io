<html><body><h1>Диверсантів фсб затримали під час спроби підірвати залізницю</h1><hr/>Published Time: 2024-03-26T10:41:00+08:00<br>Author: Army Inform<br>Description: Про це йдеться в повідомленні СБУ, а також у повідомленні Офісу Генпрокурора України.   ...<br>Images: <a href="https://armyinform.com.ua/wp-content/uploads/2024/03/photo_2024-03-26_10-22-47.jpg">000000.jpg</a><br>Categories: Новини, Події, Регіони<br>Tags: Генпрокуратура, СБУ, фсб<br><div class="single-content">
<figure class="post-thumbnail">
<img alt="Диверсантів фсб затримали при спробі підірвати залізницю" class="attachment-post-thumbnail size-post-thumbnail wp-post-image" height="862" src="../Images/2024-03-26T10-41-00-08-00/000000.jpg" srcset="../Images/2024-03-26T10-41-00-08-00/000000.jpg" width="1280"> <figcaption class="wp-caption-text">
		Диверсантів фсб затримали при спробі підірвати залізницю. Джерело фото: t.me/pgo_gov_ua</figcaption>
</img></figure><!-- .post-thumbnail -->
<p><strong> Служба безпеки України та Офіс Генерального прокурора України 26 березня 2024 року повідомили про запобігання російській диверсії на стратегічно важливому об’єкті Укрзалізниці. </strong></p>
<p>Про це йдеться в <a href="https://t.me/SBUkr/11538?single" rel="nofollow" target="_blank">повідомленні</a> СБУ, а також у <a href="https://t.me/pgo_gov_ua/22684" rel="nofollow" target="_blank">повідомленні</a> Офісу Генпрокурора України.</p>
<p>СБУ зазначає, що в результаті спецоперації в Полтавській області «на гарячому» були затримані двоє агентів федеральної служби безпеки російської федерації.</p>
<p>«Зловмисники намагалися підірвати ділянку залізничної лінії, яка сполучає центральні та східні регіони України», — йдеться в повідомленні.</p>
<p>Для вчинення диверсії вони заклали саморобний вибуховий пристрій поблизу колії та системи електроживлення рухомого складу.</p>
<p>У подальшому зловмисники планували привести вибухівку в дію за допомогою пульта дистанційного керування.</p>
<p>«Але фігуранти не встигли цього зробити, оскільки були затримані співробітниками СБУ прямо на місці події», — зазначає спецслужба.</p>
<p>У разі вчинення підриву окупанти сподівались порушити логістичні шляхи постачання зброї, боєприпасів та пального для ЗСУ.</p>
<p>У затриманих вилучено мобільні телефони, з яких вони координували злочинні дії зі своїм російським куратором — кадровим співробітником 5-ї служби фсб. Його особу вже встановила Служба безпеки України.</p>
<p>«Саме він поставив агентам завдання вчинити диверсію на залізниці у період масованих повітряних атак рашистів на об’єкти критичної інфраструктури України 21-22 березня цього року», — зазначає СБУ.</p>
<p>За даними слідства, ворожими поплічниками виявились жителі Київської та Харківської областей.</p>
<p>Наразі слідчі СБУ повідомили обом затриманим про підозру за ч. 2 ст. 28, ч. 2 ст. 113 (диверсія, вчинена в умовах воєнного стану за попередньою змовою групою осіб) Кримінального кодексу України.</p>
<p>Зловмисники перебувають під вартою. Їм загрожує довічне ув’язнення.</p>
<p>Як повідомляла АрміяInform, 25 березня 2024 року СБУ <a href="https://armyinform.com.ua/2024/03/25/sbu-vidzvituvala-pro-zatrymannya-nebespechnogo-dlya-zsu-krota-fsb/">відзвітувала</a> про затримання небезпечного для ЗСУ «крота» фсб.</p>
</div><p>Source: <a href="https://armyinform.com.ua/2024/03/26/dyversantiv-fsb-zatrymaly-pry-sprobi-pidirvaty-zaliznyczyu/">https://armyinform.com.ua/2024/03/26/dyversantiv-fsb-zatrymaly-pry-sprobi-pidirvaty-zaliznyczyu/</a></p></body></html>