<html><body><h1>Які послуги реабілітації безкоштовно надаються ветеранам та ветеранкам: роз’яснення</h1><hr/>Published Time: 2024-03-26T13:12:00+08:00<br>Author: Army Inform<br>Description: Про це йдеться у повідомленні на сайті Урядового порталу.    Зокрема, йдеться про медичні...<br>Images: <a href="https://armyinform.com.ua/wp-content/uploads/2023/10/zala-fizychnoyi-reabilitacziyi-scaled.jpg">000000.jpg</a><br>Categories: Новини<br>Tags: ветеранська політика, лікування та реабілітація<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" sizes="(max-width: 1200px) 100vw, 1200px" src="../Images/2024-03-26T13-12-00-08-00/000000.jpg" srcset="../Images/2024-03-26T13-12-00-08-00/000000.jpg" width="1200"> </img></figure><!-- .post-thumbnail -->
<p><strong> Міністерство у справах ветеранів у рамках співпраці з Національною службою здоров’я України роз'яснює ветеранам і ветеранкам, які послуги реабілітації вони можуть отримати на безоплатній основі. </strong></p>
<p>Про це йдеться у повідомленні на <a href="https://www.kmu.gov.ua/news/yaki-posluhy-reabilitatsii-bezkoshtovno-nadaiutsia-veteranam-ta-veterankam" rel="nofollow" target="_blank">сайті</a> Урядового порталу.</p>
<p>Зокрема, йдеться про медичні заклади, у яких є договір із НСЗУ, де застосовуються виключно доказові методи реабілітації.</p>
<p>Відновленням функціональних можливостей пацієнта займаються фахівці з реабілітації у сфері охорони здоров’я: лікарі фізичної та реабілітаційної медицини, фізичні терапевти, ерготерапевти, терапевти мови й мовлення, протезисти-ортезисти, психотерапевти тощо.</p>
<p>Для проходження реабілітації необхідне направлення від сімейного або лікуючого лікаря.</p>
<p>Ветерани можуть отримати безоплатно такі послуги:</p>
<ul>
<li>реабілітаційне обстеження;</li>
<li>індивідуальний реабілітаційний план та програма терапії;</li>
<li>нейрореабілітація, ортопедична, кардіо-респіраторна реабілітація та інші;</li>
<li>знеболення у стаціонарі;</li>
<li>психологічна допомога.</li>
</ul>
<p>Крім цього, реабілітація включена в низку медичних пакетів як складова послуги. Зокрема, це реабілітація після хірургічних втручань, при лікуванні онкології, інфаркту, інсульту.</p>
<p>Доплачувати за жодні компоненти реабілітації не потрібно.</p>
<p>НСЗУ покриває послуги з реабілітації за двома пакетами:</p>
<ul>
<li>«Реабілітаційна допомога дорослим і дітям у стаціонарних умовах»;</li>
<li>«Реабілітаційна допомога дорослим і дітям в амбулаторних умовах».</li>
</ul>
<p>Перевірити, чи має лікарня договір із НСЗУ за необхідним пакетом, можна за допомогою інформаційного <a href="https://edata.e-health.gov.ua/e-data/dashboard/pmg-contracts" rel="nofollow" target="_blank">дашборду</a> або за телефоном контакт-центру НСЗУ – 16-77.</p>
<p>Як повідомляла АрміяInform, в Україні запрацювала<a href="https://armyinform.com.ua/2024/03/24/v-ukrayini-zapraczyuvala-yedyna-veteranska-garyacha-liniya/"> гаряча лінія</a> підтримки для ветеранів. Консультації з нагальних питань ветеранам і ветеранкам, членам їхніх сімей та родинам полеглих воїнів надаватимуть кваліфіковані фахівці.</p>
</div><p>Source: <a href="https://armyinform.com.ua/2024/03/26/yaki-poslugy-reabilitacziyi-bezkoshtovno-nadayutsya-veteranam-ta-veterankam-rozyasnennya/">https://armyinform.com.ua/2024/03/26/yaki-poslugy-reabilitacziyi-bezkoshtovno-nadayutsya-veteranam-ta-veterankam-rozyasnennya/</a></p></body></html>