<html><body><h1>Дванадцять років тюрми отримав колаборант з Харківщини</h1><hr/>Published Time: 2024-03-26T16:37:00+08:00<br>Author: Army Inform<br>Description: Про це повідомила 26 березня Служба безпеки України.    За даними відомства, спочатку...<br>Images: <a href="https://armyinform.com.ua/wp-content/uploads/2024/03/sbu_kolaborant-z-izyuma.jpg">000000.jpg</a><br>Categories: Новини<br>Tags: колаборанти, СБУ, Харківщина<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-26T16-37-00-08-00/000000.jpg" srcset="../Images/2024-03-26T16-37-00-08-00/000000.jpg" width="1200"> </img></figure><!-- .post-thumbnail -->
<p><strong> Покарання отримав житель Ізюма, який після захоплення міста росіянами добровільно вступив до окупаційної «філії мвс рф». </strong></p>
<p>Про це <a href="https://ssu.gov.ua/novyny/za-materialamy-sbu-12-rokiv-za-gratamy-provede-kolaborant-z-okupatsiinoho-mvs-rf-yake-diialo-pid-chas-boiv-za-kharkiv" rel="nofollow" target="_blank">повідомила 26 березня</a> Служба безпеки України.</p>
<p>За даними відомства, спочатку чоловіка призначили «дільничим», а згодом «інспектором дорожньо-патрульної служби» російської псевдоустанови.</p>
<p>Після зарахування до окупаційного органу колаборанту видали формений одяг російського зразка, зброю та «посвідчення», з яким він безперешкодно переміщувався в захопленому на той час райцентрі.</p>
<p>Перебуваючи на «посадах», колаборант допомагав загарбникам фабрикувати «справи» проти учасників руху опору в регіоні.</p>
<p>Для цього він «здавав» російським окупантам адреси проживання українських патріотів, які залишились у місті і чинили спротив кремлівському режиму.</p>
<p>Також зловмисник об’їжджав територію громади та стежив за дотриманням «заборони» від місцевої окупаційної адміністрації рф щодо проведення масових зібрань.</p>
<p>Під час таких «рейдів» рашисти прямо посеред вулиці ув’язнювали учасників проукраїнських акцій та відвозили їх до російських катівень.</p>
<p>Після звільнення Ізюма колаборант намагався «залягти на дно», щоб уникнути покарання.</p>
<p>Однак йому це не вдалося. Співробітники СБУ викрили злочинні дії фігуранта і затримали його під час стабілізаційних заходів.</p>
<p>Під час обшуків у помешканні затриманого вилучено «посвідчення мвс рф» та інші докази незаконної діяльності.</p>
<p>З урахуванням співпраці зі слідством суд визнав зловмисника винним за ч. 7 ст. 111-1 Кримінального кодексу України (колабораційна діяльність) та призначив йому 12 років тюрми з конфіскацією майна.</p>
<p>Як <a href="https://armyinform.com.ua/2024/03/25/zatrymano-dvoh-zradnykiv-yaki-ohoronyaly-rosijski-kativni-pid-chas-okupacziyi-hersonshhyny/">повідомляла АрміяInform</a>, затримано двох зрадників, які охороняли російські катівні під час окупації Херсонщини.</p>
<p> </p>
<p> </p>
</div><p>Source: <a href="https://armyinform.com.ua/2024/03/26/dvanadczyat-rokiv-otrymav-kolaborant-z-harkivshhyny/">https://armyinform.com.ua/2024/03/26/dvanadczyat-rokiv-otrymav-kolaborant-z-harkivshhyny/</a></p></body></html>