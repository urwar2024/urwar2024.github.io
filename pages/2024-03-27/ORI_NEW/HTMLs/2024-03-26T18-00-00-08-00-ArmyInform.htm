<html><body>
<div class='article'>
<div class='title'><h1>Дмитро Кліменков: Боротьба з економічними злочинами в оборонній сфері — це питання національної безпеки</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про зустріч повідомило 26 березня Міністерство оборони.    Воєнне відомство у співпраці з...'/>
<meta property='published_time' content='2024-03-26T18:00:00+08:00'/>
<meta property='tags' content='Міністерство оборони України'/>
<meta property='images' content='https://armyinform.com.ua/wp-content/uploads/2024/03/klimenkov-1.jpeg'/>
Author: Army Inform
<br>
Categories: Новини
<br>
Description: Про зустріч повідомило 26 березня Міністерство оборони.    Воєнне відомство у співпраці з...
<br>
Published Time: 2024-03-26T18:00:00+08:00
<br>
Tags: Міністерство оборони України
<br>
Images: <a href="https://armyinform.com.ua/wp-content/uploads/2024/03/klimenkov-1.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1068" sizes="(max-width: 1600px) 100vw, 1600px" src="../../ORI/ArmyInform/Images/2024-03-26T18-00-00-08-00/000000.jpeg" srcset="../../ORI/ArmyInform/Images/2024-03-26T18-00-00-08-00/000000.jpeg" width="1600"/> </figure><!-- .post-thumbnail -->
<p><strong> Про це йшлося під час зустрічі заступника Міністра оборони України Дмитра Кліменкова з в.о. директора Бюро економічної безпеки Андрієм Пащуком.  </strong></p>
<p>Про зустріч <a href="https://www.mil.gov.ua/news/2024/03/26/borotba-z-ekonomichnimi-zlochinami-v-oboronnij-sferi/" rel="nofollow" target="_blank">повідомило 26 березня</a> Міністерство оборони.</p>
<p>Воєнне відомство у співпраці з Бюро економічної безпеки протидіятиме економічним злочинам у сфері оборони.</p>
<p>Наразі відомствами узгоджено алгоритм передачі матеріалів внутрішнього аудиту для проведення правоохоронцями відповідних розслідувань, а також оперативний обмін інформацією щодо закупівель.</p>
<p>«Ми переходимо від практики реагування на запити правоохоронців до оперативного обміну інформацією, зокрема результатами матеріалів наших внутрішніх аудитів. Протидія економічним злочинам в оборонній сфері – це питання національної безпеки держави», – підкреслив Дмитро Кліменков.</p>
<p>За його словами, поруч з цим Міноборони продовжує здійснювати превентивні заходи, реформуючи сферу закупівель у відомстві.</p>
<p>Відтепер Міноборони лише встановлює правила і здійснює перевірку якості, а закупівельні агенції — «Агенція оборонних закупівель» та «Державний оператор тилу» — займаються безпосередньо закупівлями.</p>
<p>«Цей розподіл функцій допомагає зменшити корупційні ризики та підвищити економічну ефективність», — зазначив Дмитро Кліменков.</p>
<p>Зі свого боку керівник Бюро економічної безпеки Андрій Пащук наголосив, що взаємодія відомств дозволить запобігти значним втратам бюджетних коштів та зробити процес оборонних закупівель максимально прозорим та ефективним.</p>
<p>Раніше Міноборони встановило конструктивну співпрацю з СБУ, НАБУ, Нацполіцією, Офісом Генпрокурора з метою запобігання злочинам під час закупівель.</p>
<p>Як <a href="https://armyinform.com.ua/2024/03/26/derzhavnyj-operator-tylu-uklav-dogovory-na-postachannya-vody-dlya-zsu/">повідомляла АрміяInform</a>, Державний оператор тилу уклав договори на постачання води для ЗСУ.</p>
</div>
</div>
<div class='source'><p>Source: <a href="https://armyinform.com.ua/2024/03/26/dmytro-klimenkov-borotba-z-ekonomichnymy-zlochynamy-v-oboronnij-sferi-cze-pytannya-naczionalnoyi-bezpeky-derzhavy/">https://armyinform.com.ua/2024/03/26/dmytro-klimenkov-borotba-z-ekonomichnymy-zlochynamy-v-oboronnij-sferi-cze-pytannya-naczionalnoyi-bezpeky-derzhavy/</a></p></div>
</div>
</body></html>