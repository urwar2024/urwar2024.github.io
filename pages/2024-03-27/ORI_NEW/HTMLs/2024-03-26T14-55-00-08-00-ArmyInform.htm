<html><body>
<div class='article'>
<div class='title'><h1>Рекрутинг до ЗСУ за власним вибором: де шукати вакансії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='У ЗСУ доступні тисячі вакансій для проходження служби за контрактом чи офіційною...'/>
<meta property='published_time' content='2024-03-26T14:55:00+08:00'/>
<meta property='tags' content='OLX, Work.ua, рекрутинг'/>
<meta property='images' content='https://armyinform.com.ua/wp-content/uploads/2024/02/rekrutyng.jpg,
https://armyinform.com.ua/wp-content/uploads/2024/01/photo_2024-01-16-11.39.40.jpeg'/>
Author: Army Inform
<br>
Categories: Новини
<br>
Description: У ЗСУ доступні тисячі вакансій для проходження служби за контрактом чи офіційною...
<br>
Published Time: 2024-03-26T14:55:00+08:00
<br>
Tags: OLX, Work.ua, рекрутинг
<br>
Images: <a href="https://armyinform.com.ua/wp-content/uploads/2024/02/rekrutyng.jpg">000000.jpg</a>&nbsp;<a href="https://armyinform.com.ua/wp-content/uploads/2024/01/photo_2024-01-16-11.39.40.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-26T14-55-00-08-00/000000.jpg" srcset="../../ORI/ArmyInform/Images/2024-03-26T14-55-00-08-00/000000.jpg" width="1200"/> </figure><!-- .post-thumbnail -->
<p><strong> Оператори БПЛА, медики, спеціалісти з ремонту техніки, водії, кухарі, бухгалтери, діловоди і капелани — це далеко не повний перелік професіоналів, необхідних Збройним Силам України. </strong></p>
<p>У ЗСУ доступні тисячі вакансій для проходження служби за контрактом чи офіційною мобілізацією до кінця воєнного стану. Дізнатися про них можна багатьма шляхами.</p>
<h2>Рекрутингові платформи</h2>
<p>Найзручніший спосіб пошуку вакансій у ЗСУ — звернення до платформ у мережі «Інтернет», з якими співпрацює Міністерство оборони України:</p>
<ul>
<li><a href="https://defence.robota.ua/" rel="nofollow" target="_blank">Рекрутинг для захисту України</a> від robota.ua</li>
<li><a href="https://jobportal.dcz.gov.ua/" rel="nofollow" target="_blank">Єдиний портал вакансій</a> Державної служби зайнятості</li>
<li><a href="https://lobbyx.army/" rel="nofollow" target="_blank">Lobby X</a></li>
<li><a href="https://www.work.ua/zsu/" rel="nofollow" target="_blank">Work.ua</a></li>
<li><a href="https://www.olx.ua/uk/rabota/zsu/" rel="nofollow" target="_blank">OLX.ua</a></li>
</ul>
<p>Ці ресурси допомагають охочим долучитись до Сил оборони України, обравши бажану посаду, а військовому командуванню знайти вмотивованих людей для заповнення вакансій у відповідних підрозділах.</p>
<p>Обрати посади на них можна як за військовою спеціальністю та родом військ, так і конкретною бригадою.</p>
<h2>Центри рекрутингу до Збройних Сил України</h2>
<p>Не лише дізнатися про вакансії, але й отримати детальні роз’яснення та консультації можна в центрах рекрутингу до ЗСУ на базі центрів надання адміністративних послуг (ЦНАПів). Мережу таких рекрутингових центрів Міністерство оборони <a href="https://armyinform.com.ua/2024/03/19/minoborony-planuye-stvoryty-merezhu-rekrutyngovyh-czentriv-po-vsij-ukrayini/">створює нині </a>по всій Україні, починаючи з обласних центрів, як найбільших міст, з планом охопити роботою центрів також менші міста України.</p>
<p>— Це перші точки входу, власне, в українську армію, щоб зрозуміти, що саме є, які вакансії є, як я можу долучитися, який алгоритм, який процес всього цього, — розповів про рекрутингові центри уповноважений представник Міністерства оборони України з питань рекрутингу Олексій Бежевець.</p>
<p>Наразі вже відкрито центри на базі ЦНАПів у таких містах:</p>
<ul>
<li>Дніпро (проспект Слобожанський, 8)</li>
<li>Запоріжжя (бульвар Центральний, 27)</li>
<li>Львів (вулиця Костя Левицького, 67)</li>
<li>Полтава (вулиця Соборна, 45А)</li>
</ul>
<p>До кінця першого півріччя 2024 року загалом по країні заплановано відкриття 27 центрів рекрутингу ЗСУ.</p>
<p>Рекрутинг до окремих частин та підрозділів</p>
<p>Дізнатися про вакансії можна також на ресурсах окремих бригад, підрозділів та військових частин. Деякі з них мають потужні рекрутингові програми, платформи і власні центри.</p>
<p>Серед найвідоміших — <a href="https://ab3.army/" rel="nofollow" target="_blank">Третя окрема штурмова бригада</a> і <a href="https://vovkydavinci.army/" rel="nofollow" target="_blank">Батальйон «Вовки Да Вінчі»</a>. Нещодавно відкрився рекрутинговий центр <a href="https://armyinform.com.ua/2024/03/11/u-harkovi-vidkryvsya-rekrutyngovyj-czentr-brygady-sirkivcziv/">Окремої штурмової бригади імені кошового отамана Івана Сірка</a> в Харкові.</p>
<p>Звернувшись до ресурсів цих та інших частин та підрозділів, можна не лише дізнатися актуальну інформацію про наявні вакансії, але й пройти співбесіду, отримати всі необхідні консультації та роз’яснення. В окремих випадках, як-от у Третій штурмовій, перед ухваленням остаточного рішення можна навіть пройти короткотерміновий інтенсивний вишкіл.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/01/16/mobilizacziya-u-2024-roczi-yak-znajty-sobi-posadu-i-potrapyty-v-bazhanyj-pidrozdil/" target="_blank"><div class="ai-readalso-content"><div class="ai-readalso-title">Мобілізація у 2024 році: як знайти собі посаду і потрапити в бажаний підрозділ</div></div><div class="ai-readalso-thumbnail"><img alt="Мобілізація у 2024 році: як знайти собі посаду і потрапити в бажаний підрозділ" src="../../ORI/ArmyInform/Images/2024-03-26T14-55-00-08-00/000001.jpeg" srcset="../../ORI/ArmyInform/Images/2024-03-26T14-55-00-08-00/000001.jpeg"/></div></a></figure>
<p>Важливим аспектом під час самостійного пошуку вакансій є отримання від підрозділу письмової згоди (її називають також погодженням або рекомендаційним листом) на заміщення обраної посади.</p>
<p>Згідно з нещодавніми <a href="https://armyinform.com.ua/2024/03/14/u-minoborony-rozpovily-yak-praczyuye-novyj-algorytm-rekrutyngu-do-lav-zsu/">роз’ясненнями</a> Міноборони щодо нового алгоритму рекрутингу до лав ЗСУ, ТЦК СП та навчальні центри зобов’язані направляти рекрутів на проходження служби до військових частин пріоритетного комплектування строго згідно з наданими рекомендаційними листами.</p>
</div>
</div>
<div class='source'><p>Source: <a href="https://armyinform.com.ua/2024/03/26/rekrutyng-do-zsu-za-vlasnym-vyborom-de-shukaty-vakansiyi/">https://armyinform.com.ua/2024/03/26/rekrutyng-do-zsu-za-vlasnym-vyborom-de-shukaty-vakansiyi/</a></p></div>
</div>
</body></html>