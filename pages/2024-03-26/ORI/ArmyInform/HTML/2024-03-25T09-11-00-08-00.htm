<html><body><h1>Дешевий і сердитий: Республіка Корея виходить на європейський ринок зі своїм ПЗРК KP-SAM Chiron</h1><hr/>Published Time: 2024-03-25T09:11:00+08:00<br>Author: Army Inform<br>Description: Як заявляють репортери порталу BuildingTech, програма зі створення південнокорейського...<br>Images: <a href="https://armyinform.com.ua/wp-content/uploads/2024/03/1-22.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-21.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-18.jpeg">000002.jpeg</a><br>Categories: Новини, Озброєння та техніка<br>Tags: ОВТ, ПЗРК KP-SAM Chiron, Південна Корея<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../Images/2024-03-25T09-11-00-08-00/000000.jpeg" srcset="../Images/2024-03-25T09-11-00-08-00/000000.jpeg" width="1280"> <figcaption class="wp-caption-text">
		Південнокорейський переносний зенітний ракетний комплекс ближньої дії KP-SAM Chiron. Фото: Korea Defense Blog</figcaption>
</img></figure><!-- .post-thumbnail -->
<p><strong> Зброярі компанії LIG Nex1 з Республіки Корея (РК) проявляють активність у просуванні, зокрема на європейський оборонний ринок, своїх переносних зенітних ракетних комплексів ближньої дії KP-SAM Chiron. </strong></p>
<p>Як <a href="https://building-tech.org/%D0%92%D0%BE%D0%BE%D1%80%D1%83%D0%B6%D0%B5%D0%BD%D0%B8%D0%B5/pepenosnoy-zenytniy-paketniy-kompleks-kp-sam-chiron-maksymalnaya-dalnost-porazhenyya-tsely-7000-metrov" rel="nofollow" target="_blank">заявляють</a> репортери порталу BuildingTech, програма зі створення південнокорейського ПЗРК під позначенням KP-SAM стартувала у 1995 році. А у 2005 році нові комплекси пройшли заключні випробування та надійшли на озброєння армії РК, повідомляє АрміяInform.</p>
<p>Розробники даної зброї задекларували її призначення як знаряддя для боротьби з бронетехнікою, безпілотниками, авіацією та вертольотами супротивника.</p>
<p>Ракета Shingung для KP-SAM виконана за аеродинамічною схемою «качка»: має в передній частині аеродинамічні керма, а ззаду чотири стабілізатори, що розкриваються. Ракета Shingung оснащується двоканальною головкою самонаведення.</p>
<p>Південнокорейські фахівці розробили систему управління та маршовий двигун. У результаті ракета отримала можливість ураження цілей на висоті до 3500 м, максимальна дальність ураження досягла 7000 м.</p>
<img alt="" class="alignnone size-full wp-image-555289" height="869" loading="lazy" src="../Images/2024-03-25T09-11-00-08-00/000001.jpeg" srcset="../Images/2024-03-25T09-11-00-08-00/000001.jpeg" width="1280">
<p>Осколково-фугасна бойова частина вагою 2,5 кг оснащується контактним та неконтактним підривниками. Радіус дії неконтактного підривника — 1,5 м. За заявою розробників, під час проведення випробувань комплекс продемонстрував 90% ймовірність ураження неманевруючих цілей.</p>
<p>Запуск ракети Shingung здійснюється за допомогою легкої переносної пускової установки, аналогічної конструкції ПЗРК Mistral. Оператор вручну здійснює наведення ПУ на ціль. Пускова установка оснащена апаратурою розпізнавання «свій — чужий», розробленою південнокорейською компанією LIG Nex1, тепловізійним пристроєм добре знаної фірми Samsung для забезпечення ведення вогню в нічних умовах та пусковим механізмом.</p>
<p>Для транспортування комплекс розбирається на дві частини: перша частина — контейнер з ракетою, друга — штатив з прицільними пристосуваннями та електронним блоком. Розрахунок комплексу — 2 особи. Конструкція пускової установки допускає розміщення на різних носіях (автомобілі, кораблі тощо), які оснащені спеціальними вузлами кріплення.</p>
<p><em><u>Довідково:</u></em> характеристики KP-SAM Chiron</p>
<ul>
<li>Максимальна дальність ведення вогню — 7 км.</li>
<li>Ефективна дальність ведення вогню – 0.5-5 км.</li>
<li>Максимальна висота польоту вражених цілей — 3.5 км.</li>
<li>Маса бойової частини — 2.5 кг</li>
<li>Максимальна швидкість польоту ракети — 2.1 Маха</li>
<li>Маса комплексу з ПУ — 24 кг</li>
</ul>
<p>Слід зазначити, що з метою подолання залежності від імпортних технологій, розробники провели велику роботу з локалізації виробництва на підприємствах військово-промислового комплексу Південної Кореї. А досягнувши бажаного результату, вирішили не обмежуватись лише задоволенням потреб власних збройних сил, але й запропонувати свій виріб на зовнішні ринки.</p>
<img alt="" class="alignnone size-full wp-image-555290" height="667" loading="lazy" src="../Images/2024-03-25T09-11-00-08-00/000002.jpeg" srcset="../Images/2024-03-25T09-11-00-08-00/000002.jpeg" width="1000">
<p>Румунія стане першим в Європі користувачем південнокорейських ПЗРК KP-SAM Chiron, що є складовою загальних зусиль з модернізації армійської ППО. Офіційний Бухарест торік уклав контракт на ці переносні зенітно-ракетні комплекси загальною вартістю $100 млн.</p>
<p>Отримати перші з цих ПЗРК румунська армія розраховує у 2024 році, їх поставка відбуватиметься за прямою міжурядовою угодою.</p>
<p>Утім, підкорення румунського ринку для фірми LIG Nex1 виявилося не з простих завдань. Як <a href="https://www.defenseromania.ro/romania-becomes-this-year-the-first-country-in-europe-to-own-korean-mandapd-kp-sam-chiron-systems_627425.html" rel="nofollow" target="_blank">пише</a> тамтешній портал Defense Romania, спочатку Міноборони Румунії хотіло придбати переносні зенітно-ракетні комплекси на відкритому тендері.</p>
<p>У фінал конкурсного відбору пройшла лише одна пропозиція — французький Mistral 3 від MBDA. Але зрештою румунське оборонне відомство скасувало результати тендеру, посилаючись на те, що їх не влаштувала жодна з пропозицій.</p>
<p>Експерти припускають, що справа могла бути у заявленій вартості ПЗРК. Якщо виходити із наведених вище показників, то один південнокорейський KP-SAM Chiron обійдеться румунській армії в середньому в $1,85 млн за одиницю.</p>
<p>Своєю чергою фахівці з ІКК Defense Express <a href="https://defence-ua.com/" rel="nofollow" target="_blank">порівняли</a> вищенаведену цифру із вартістю комплексів аналогічного класу на прикладі закупівлі подібного озброєння Словаччиною осінню минулого року. Там один польський ПЗРК Piorun коштував €1,8 млн, французький Mistral 3 — ще дорожче, по €2,9 млн за одиницю, шведський RBS 70 NG пропонували взагалі по €3,3 млн за одиницю.</p>
<p>«Але справедливості заради, тоді Південна Корея за один KP-SAM Chiron просила €2,6 млн, і зі своєю пропозицією теж не пройшла у фінал відбору, бо словаки тоді в підсумку обрали польський Piorun. З чого можемо зробити припущення, що південні корейці для кращого просування свого KP-SAM Chiron вирішили дещо “скинути” ціну на свій комплекс», — повідомили в Defense Express.</p>
<p>Крім того, за словами експертів, румунські військові могли обрати саме KP-SAM Chiron з Південної Кореї, виходячи також із характеристик цього комплексу, в чомусь кращих навіть чим у Mistral, на основі якого створювався цей південнокорейський ПЗРК. Наприклад, якщо «Містраль» має дальність ураження до 6 кілометрів та висоту ураження до 3 кілометрів, то KP-SAM Chiron — до 7 кілометрів та до 3,5 кілометрів відповідно.</p>
<p>Тим більш, що Румунія уже має великий контракт з Південною Кореєю на поставку 54 самохідних артустановок К9, про які детально свого часу <a href="https://armyinform.com.ua/2022/08/02/pivdennokorejskyj-grim-shho-vidomo-pro-sau-k9-thunder/">розповідала</a> АрміяInform, а також ТЗМ (транспортно-заряджальна машина) та супутніх матеріалів до них.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/mOFyHgfiJnM?feature=oembed" title="신궁" width="640"></iframe></p>
<p>Симулятивне відео застосування ПЗРК KP-SAM Chiron. Відео: LIG Nex1</p>
</img></img></div><p>Source: <a href="https://armyinform.com.ua/2024/03/25/deshevyj-i-serdytyj-respublika-koreya-vyhodyt-na-yevropejskyj-rynok-zi-svoyim-pzrk-kp-sam-chiron/">https://armyinform.com.ua/2024/03/25/deshevyj-i-serdytyj-respublika-koreya-vyhodyt-na-yevropejskyj-rynok-zi-svoyim-pzrk-kp-sam-chiron/</a></p></body></html>