<html><body><h1>СБУ відзвітувала про затримання небезпечного для ЗСУ «крота» фсб</h1><hr/>Published Time: 2024-03-25T11:16:00+08:00<br>Author: Army Inform<br>Description: Про це йдеться в повідомленні СБУ.    Зокрема, у результаті спецоперації в Київській...<br>Images: <a href="https://armyinform.com.ua/wp-content/uploads/2024/03/photo_2024-03-25_11-03-20.jpg">000000.jpg</a><br>Categories: Новини<br>Tags: СБУ, фсб<br><div class="single-content">
<figure class="post-thumbnail">
<img alt="СБУ відзвітувала про затримання агента фсб" class="attachment-post-thumbnail size-post-thumbnail wp-post-image" height="853" src="../Images/2024-03-25T11-16-00-08-00/000000.jpg" srcset="../Images/2024-03-25T11-16-00-08-00/000000.jpg" width="1280"> <figcaption class="wp-caption-text">
		СБУ відзвітувала про затримання агента фсб. Джерело фото: t.me/SBUkr</figcaption>
</img></figure><!-- .post-thumbnail -->
<p><strong> Служба безпеки України відзвітувала про затримання «крота» федеральної служби безпеки російської федерації, який намагався влаштуватися до поліції, щоб шпигувати за «Гвардією наступу» та підрозділами Збройних Сил України. </strong></p>
<p>Про це йдеться в <a href="https://t.me/SBUkr/11518?single" rel="nofollow" target="_blank">повідомленні</a> СБУ.</p>
<p>Зокрема, у результаті спецоперації в Київській області СБУ затримала зрадника, який за вказівкою окупантів намагався влаштуватися до Національної поліції.</p>
<p>«У разі успішного зарахування на службу, він мав збирати інформацію про підрозділи правоохоронного органу, насамперед ті, що входять до «Гвардії наступу» МВС України», — йдеться в повідомленні.</p>
<p>Крім того, за даними СБУ, цей «кріт» сподівався отримати більше «можливостей» для збору даних про особовий склад та переміщення військової техніки ЗСУ.</p>
<p>«Розвідінформація була потрібна рашистам для підготовки повітряних атак на об’єкти Сил оборони та планування бойових операцій», — сказано в повідомленні.</p>
<p>За даними слідства, щоб впевнитись у спроможності агента виконати завдання «крота», фсб дала йому «тестове» завдання.</p>
<p>Зокрема, окупанти доручили своєму поплічнику розвідати на Київщині місця дислокації військових аеродромів та шпиталів, а також оборонних заводів.</p>
<p>Разом із цим він мав зібрати для фсб максимум інформації про одну із механізованих бригад ЗСУ.</p>
<p>Щоб зробите це, зрадник «втемну» використовував місцеву жительку, в якої орендував квартиру. Встановлено, що її син воював у складі цієї бригади та загинув на передовій.</p>
<p>«Співробітники СБУ «покроково» документували російського агента і на фінальному етапі спецоперації затримали його у власному помешканні. На той час він уже подав документи як кандидат на вступ до лав Національної поліції», — повідомляє спецслужба.</p>
<p>За даними слідства, затриманим виявився мешканець Броварського району, якого наприкінці 2023 року дистанційно завербував кадровий співробітник фсб. Його особу вже встановила Служба безпеки.</p>
<p>«Для виконання ворожих вказівок зрадник об’їжджав місцевість, де фіксував координати «потрібних» об’єктів, а потім передавав геолокації російському куратору», — сказано в повідомленні.</p>
<p>Наразі слідчі СБУ повідомили йому про підозру за ч. 2 ст. 111 Кримінального кодексу України.</p>
<p>Йому загрожує довічне ув’язнення.</p>
<p>Як повідомляла АрміяInform, Президент України Володимир Зеленський 25 березня 2024 року <a href="https://armyinform.com.ua/2024/03/25/efektyvnist-sbu-obovyazkovo-nablyzyt-nashu-spilnu-peremogu-prezydent-pryvitav-praczivnykiv-sluzhby-bezpeky-ukrayiny/">привітав</a> працівників Служби безпеки України з Днем СБУ.</p>
</div><p>Source: <a href="https://armyinform.com.ua/2024/03/25/sbu-vidzvituvala-pro-zatrymannya-nebespechnogo-dlya-zsu-krota-fsb/">https://armyinform.com.ua/2024/03/25/sbu-vidzvituvala-pro-zatrymannya-nebespechnogo-dlya-zsu-krota-fsb/</a></p></body></html>