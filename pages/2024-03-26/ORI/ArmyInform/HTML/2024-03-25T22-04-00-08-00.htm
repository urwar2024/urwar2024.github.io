<html><body><h1>СБУ ніколи не повторюється у своїх спецопераціях, – Василь Малюк</h1><hr/>Published Time: 2024-03-25T22:04:00+08:00<br>Author: Army Inform<br>Description: Про це інформує Служба безпеки України, передає АрміяInform.    «Нехай росіяни очікують...<br>Images: <a href="https://armyinform.com.ua/wp-content/uploads/2024/03/ca7613e6-b4a0-465c-b1e3-9b9d2aff5f04.jpg">000000.jpg</a><br>Categories: Новини<br>Tags: stoprussia, Василь Малюк, СБУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="854" src="../Images/2024-03-25T22-04-00-08-00/000000.jpg" srcset="../Images/2024-03-25T22-04-00-08-00/000000.jpg" width="1280"> </img></figure><!-- .post-thumbnail -->
<p><strong> Голова Служби безпеки України Василь Малюк прогнозує у 2024 році нові спецоперації, які завдаватимуть ще більшої шкоди ворогу. </strong></p>
<p>Про це <a href="https://t.me/SBUkr/11536" rel="nofollow" target="_blank">інформує</a> Служба безпеки України, передає АрміяInform.</p>
<p>«Нехай росіяни очікують на чергову бавовну… Ми ніколи не повторюємося і якщо вони (рф) десь видозмінюються в своїй обороні щодо наших морських дронів, то ми, зрозуміло, йдемо на крок попереду. Всьому свій час, ви все побачите», — анонсував Василь Малюк.</p>
<p>Крім цього Глава Служби безпеки України розповів, який внесок роблять співробітники СБУ у перемогу.</p>
<p>«Яскраво про це свідчать наші результати. Станом на сьогоднішній день з початку війни 809 танків було успішно знищено. Це все відповідно з відеопідтвердженнями. Окрім цього, інша бронетехніка, РЕБи і так далі. Це безпосередньо на лінії фронту», — зазначив Василь Малюк.</p>
<p>Працюючи далекобійними дронами, СБУ розділила свої команди і засоби враження під різні дистанції, починаючи відлік від передової і далі вглиб території рф на понад 120 км. Таким чином спецслужба атакувала вже 13 НПЗ у різних регіонах росії, адже за рахунок експорту нафтопродуктів агресор поповнює свій бюджет на ведення війни. Серед успішних операцій СБУ також враження радіолокаційного літака А-50 на аеродромі мачулищі в білорусі.</p>
<p>Також Василь Малюк розповів, що перша спецоперація з підриву Кримського моста з допомогою вантажівки з вибухівкою готувалася з березня до жовтня 2022 року. На той час через цей логістичний коридор ворога проходило до 46 потягів зі зброєю та боєприпасами за добу. Щоб вразити міст вперше, СБУ використала саморобні вибухові пристрої (21 тонна у тротиловому еквіваленті), які були закамуфльовані під рулони з плівкою, а вдруге – морські дрони.</p>
<p>Обидві спецоперації мали на меті перерізання воєнної логістики росіян за завданням Президента України. І після їх проведення Кримський міст не функціонує для перевезення військових вантажів.</p>
<p>«Там пошкоджені опори і так звані «бики», на яких вони стоять. Коли їх відновлять, можливо, потенційно вони (армія рф) знову все-таки почнуть тягнути свій боєкомплект, тоді ми в черговий раз скажемо їм «привіт», — прогнозує Василь Малюк.</p>
<p>Так, на морі спецслужба успішно працює морськими дронами «Sea Baby» і «Мамай». З їхньою допомогою вже вдалося вразити 11 кораблів рф і розблокувати Чорне море. Сьогодні ці дрони використовуються не лише в режимі камікадзе, а й для інших завдань. Вони є унікальними розробками СБУ, яких немає ніде у світі.</p>
<p>Раніше АрміяInform <a href="https://armyinform.com.ua/2024/03/25/u-gur-rozpovily-pro-postijne-stezhennya-za-rosijskymy-korablyamy/">повідомляла</a>, що у ГУР розповіли про постійне стеження за російськими кораблями.</p>
</div><p>Source: <a href="https://armyinform.com.ua/2024/03/25/sbu-nikoly-ne-povtoryuyetsya-u-svoyih-speczoperacziyah-vasyl-malyuk/">https://armyinform.com.ua/2024/03/25/sbu-nikoly-ne-povtoryuyetsya-u-svoyih-speczoperacziyah-vasyl-malyuk/</a></p></body></html>