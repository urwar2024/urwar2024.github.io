<html><body><h1>У ВМС ЗСУ назвали дивною ситуацію з російськими «калібрами»</h1><hr/>Published Time: 2024-03-25T11:54:00+08:00<br>Author: Army Inform<br>Description: Свої коментарі Дмитро Плетенчук надав під час прямого ефіру телемарафону «Єдині новини»...<br>Images: <a href="https://armyinform.com.ua/wp-content/uploads/2022/10/klibr-raketa-rf-1.jpg">000000.jpg</a><br>Categories: Новини<br>Tags: Дмитро Плетенчук<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="478" src="../Images/2024-03-25T11-54-00-08-00/000000.jpg" srcset="../Images/2024-03-25T11-54-00-08-00/000000.jpg" width="744"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Речник Військово-Морських Сил Збройних Сил України капітан 3 рангу Дмитро Плетенчук прокоментував велику паузу в застосуванні росіянами ракет «калібр» під час ударів по Україні. </strong></p>
<p>Свої коментарі Дмитро Плетенчук <a href="https://www.youtube.com/watch?v=T88RnpKNN_s" rel="nofollow" target="_blank">надав під час</a> прямого ефіру телемарафону «Єдині новини» вранці 25 березня 2024 року.</p>
<p>«Ми можемо зробити висновок з тієї картини, яку бачимо: це відсутність застосування протягом вже багатьох місяців з єдиним виключенням — це після знищення «цезаря кунікова» чотири ракети вони випустили. Решту часу фактично вони ракетоносії морського базування не застосовують», — заявив речник ВМС ЗСУ.</p>
<p>За його словами, причин може бути кілька.</p>
<p>«Звісно, одна з них — це проблеми з обладнанням для завантаження цих ракет, яке залишається досі в Криму. Кораблі фактично відрізані від цієї системи завантаження. В Криму вони зараз не базуються. Особливо ракетоносії. Виключення — це корабель «Циклон». Ми про нього кажемо в якості корабля прикриття ППО», — розповів Дмитро Плетенчук.</p>
<p>При цьому він висловив здивування з приводу того, що росіяни досі не налагодили систему завантаження цих ракет у новоросійську.</p>
<p>«Дивує те, що вони досі цю проблему не вирішили. Тому що доставити, в принципі, «калібри» в той самий новоросійськ не є проблемою. Залишається лише у них проблема із завантаженням. І чому країна, яка себе називає «свєрхдержавою», досі не знайшла відповідного розміру крана для того, щоб це робити, — це насправді викликає трохи подив», — зазначив речник ВМС ЗСУ.</p>
<p>Водночас він підкреслив, що не можна розраховувати, щоб така ситуація «тривала вічно».</p>
<p>«Звісно, ворог намагається цю проблему вирішити. Але, скоріш за все, окрім безпосередньо проблеми із завантаженням, у них є ще якісь проблеми, можливо, з виробництвом», — додав Дмитро Плетенчук.</p>
<p>Як повідомляла АрміяInform, 25 березня 2024 року також речниця Сил оборони півдня України полковник Наталія Гуменюк <a href="https://armyinform.com.ua/2024/03/25/nataliya-gumenyuk-poyasnyla-vidsutnist-kalibriv-u-vorozhyh-udarah/">прокоментувала</a> відсутність «калібрів» серед ракет, якими російські окупанти завдають ударів по Україні.</p>
<p> </p>
<p> </p>
</div><p>Source: <a href="https://armyinform.com.ua/2024/03/25/u-vms-zsu-nazvaly-dyvnoyu-sytuacziyu-z-rosijskymy-kalibramy/">https://armyinform.com.ua/2024/03/25/u-vms-zsu-nazvaly-dyvnoyu-sytuacziyu-z-rosijskymy-kalibramy/</a></p></body></html>