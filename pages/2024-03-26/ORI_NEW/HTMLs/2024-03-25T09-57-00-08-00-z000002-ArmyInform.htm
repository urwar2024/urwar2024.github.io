<html><body>
<div class='article'>
<div class='title'><h1>У Силах оборони заявили про втрату росіянами керівників внаслідок удару по Криму</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Свої коментарі Наталія Гуменюк надала під час прямого ефіру телемарафону «Єдині новини»...'/>
<meta property='published_time' content='2024-03-25T09:57:00+08:00'/>
<meta property='tags' content='АР Крим, втрати ворога, Наталія Гуменюк, Севастополь'/>
<meta property='images' content='https://armyinform.com.ua/wp-content/uploads/2023/09/krym.jpg'/>
Author: Army Inform
<br>
Categories: Новини
<br>
Description: Свої коментарі Наталія Гуменюк надала під час прямого ефіру телемарафону «Єдині новини»...
<br>
Published Time: 2024-03-25T09:57:00+08:00
<br>
Tags: АР Крим, втрати ворога, Наталія Гуменюк, Севастополь
<br>
Images: <a href="https://armyinform.com.ua/wp-content/uploads/2023/09/krym.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-25T09-57-00-08-00-z000002/000000.jpg" srcset="../../ORI/ArmyInform/Images/2024-03-25T09-57-00-08-00-z000002/000000.jpg" width="1200"/> </figure><!-- .post-thumbnail -->
<p><strong> Речниця Сил оборони півдня України полковник Наталія Гуменюк розповіла про наслідки ударів, яких завдали Сили оборони України по ворожих об’єктах у тимчасово окупованому Криму, для російських окупантів. </strong></p>
<p>Свої коментарі Наталія Гуменюк надала під час <a href="https://www.youtube.com/watch?v=T88RnpKNN_s" rel="nofollow" target="_blank">прямого ефіру</a> телемарафону «Єдині новини» вранці 25 березня 2024 року.</p>
<p>Зокрема, за її словами, внаслідок влучання в командний пункт противник втратив керівників.</p>
<p>«Це дійсно потужний удар по логістиці, це потужний удар по управлінню військами. Тому що знов-таки серед переліченого фігурує і командний пункт, і офіцерський склад. Відповідно, відбувається переорієнтування управління військами, переорієнтування сил та засобів, оскільки втрачені конкретні керівники», — зазначила Наталія Гуменюк.</p>
<p>Крім того, за її словами, завдано потужного морально-психологічного удару по ворожому війську.</p>
<p>«Коли вони відчувають, що навіть у таких глибоких тилах відбувається потужна робота Сил оборони і втручання в подальший розвиток бойових подій», — пояснила речниця Сил оборони півдня України.</p>
<p>Вона спрогнозувала подальші удари з боку Сил оборони України по ворожих об’єктах в їхньому тилу.</p>
<p>«Така ситуація буде продовжуватись. Сезон «бавовни» в Криму не завершується. В нас ще багато роботи і багато відповідних об’єктів», — заявила Наталія Гуменюк.</p>
<p>Також вона прокоментувала влучання по російських великих десантних кораблях «ямал» та «азов».</p>
<p>«Те, що логістика, зокрема, флоту знов виявилась під ударом — це знов-таки може скувати її корабельно-катерний склад і змусити залишатися в пункті базування якомога довше», — зазначила речниця Сил оборони півдня України.</p>
<p>Як повідомляла АрміяInform, Головне управління розвідки Міністерства оборони України <a href="https://armyinform.com.ua/2024/03/25/gur-rozpovilo-pro-detali-poshkodzhen-desantnogo-korablya-rosiyi-yamal/">розкрило деталі</a>, як 23 березня 2024 року в тимчасово окупованому Криму відбулось успішне вогневе ураження об’єктів чорноморського флоту держави-агресора росії, зокрема великого десантного корабля «ямал».</p>
</div>
</div>
<div class='source'><p>Source: <a href="https://armyinform.com.ua/2024/03/25/u-sylah-oborony-zayavyly-pro-vtratu-rosiyanamy-kerivnykiv-vnaslidok-udaru-po-krymu/">https://armyinform.com.ua/2024/03/25/u-sylah-oborony-zayavyly-pro-vtratu-rosiyanamy-kerivnykiv-vnaslidok-udaru-po-krymu/</a></p></div>
</div>
</body></html>