<html><body>
<div class='article'>
<div class='title'><h1>Норд-Ост, Беслан і Крокус Сіті Холл: хто у росії влаштовує теракти</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Публікації'/>
<meta property='description' content='Складається враження, що обстріли України останнім часом — особиста вказівка старого...'/>
<meta property='published_time' content='2024-03-25T18:49:00+08:00'/>
<meta property='tags' content='«Курськ», Беслан, вторгнення рф, Крокус Сіті Холл, Норд-Ост, Хамас'/>
<meta property='images' content='https://armyinform.com.ua/wp-content/uploads/2024/03/teror-002.jpg'/>
Author: Army Inform
<br>
Categories: Публікації
<br>
Description: Складається враження, що обстріли України останнім часом — особиста вказівка старого...
<br>
Published Time: 2024-03-25T18:49:00+08:00
<br>
Tags: «Курськ», Беслан, вторгнення рф, Крокус Сіті Холл, Норд-Ост, Хамас
<br>
Images: <a href="https://armyinform.com.ua/wp-content/uploads/2024/03/teror-002.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1063" sizes="(max-width: 1890px) 100vw, 1890px" src="../../ORI/ArmyInform/Images/2024-03-25T18-49-00-08-00/000000.jpg" srcset="../../ORI/ArmyInform/Images/2024-03-25T18-49-00-08-00/000000.jpg" width="1890"/> </figure><!-- .post-thumbnail -->
<p><strong> Зранку 25 березня, коли православні святкують Благовіщення, а католики — початок Страсного тижня, смертопоклонники з кремля втретє після завершення виборів путіна обстріляли Київ. Так вирішили «привітати» «матір міст руських» зі святом... </strong></p>
<p>Складається враження, що обстріли України останнім часом — особиста вказівка старого бункерного маразматика. Ракети жбурляють лише по цивільних об’єктах. Це відома терористична тактика російських спецслужб ще з середини 1990-х років.</p>
<p>У листопаді-грудні 1994 року, щоб виправдати напад на незалежну Ічкерію, фсб спершу підірвала міст на кільцевій залізниці в москві, а потім — організувала вибух у московському тролейбусі. Також були неодноразові вибухи в московському метро, підземних переходах тощо. Все це були передвісники приходу до влади в росії антихриста-путіна, за чверть століття правління якого державний тероризм у рф набув особливо цинічних і садистських форм.</p>
<p>Кожен відрізок правління диктатора був ознаменований приношенням масових людських жертв, які жахали і водночас втихомирювали на певному етапі росію та світ. Так, щоб прийти до влади путін висадив у повітря три житлові будинки у вересні 1999 року, щоб знищити незалежні ЗМІ використав катастрофу підводного човна «Курськ» у 2000-му, щоб отримати більше влади і «закрутити гайки» влаштував захоплення заручників з числа глядачів мюзиклу «Норд-Ост» в театральному центрі на московській Дубровці в жовтні 2002-го, щоб виправдати свої майбутні злочини боротьбою з тероризмом безжально знищив заручників у школі Північно-Осетинського міста Беслан 3 вересня 2004 року. А щоб підняти рейтинги і вивести свою владу в абсолют — вдався до воєн та анексії територій сусідніх держав у 2008, 2014 і 2022 роках.</p>
<p>Такими діями кремль сподівається «легалізувати» свої божевільні плани в очах росіян, отримати мандат на жорстокість.</p>
<p>А для цього потрібно перекласти частину відповідальності за злочини на кожного росіянина і пов’язати його з режимом кров’ю. З цією метою сотні тисяч солдат відправляють до України на імперіалістичну війну, де щодня так звана «російська федерація» їхніми руками скоює військові злочини. А в самій росії влаштовуються «траури за рознарядкою» за загиблими від рук «терористів». При чому терористична організація «кремль», попри багаторічні казки про те, що з терористами вона переговорів не веде, приймає на найвищому рівні представників Талібану і ХАМАС та вербує найманців для скоєння злочинів на власній території.</p>
<p>Показовими в цьому сенсі є події в Беслані 2004 року. Десь за два місяці до захоплення школи всі впізнані бойовики були затримані силами мвс рф у різних регіонах Кавказу, але їх усіх згодом відпустили за вказівкою від фсб.</p>
<p>За кілька днів до захоплення пройшла інформація про підготовку теракту, але не було проведено жодних антитерористичних заходів, навпаки було знято екіпаж дпс, що стояв на шляху терористів до школи.</p>
<p>Керувати «антитерористичним штабом» поставили російських генералів фсб, надісланих із москви, усунувши всіх місцевих.</p>
<p>На третій день спецназ «альфа» з реактивних вогнеметів «джміль» вистрілив двічі по спортзалу, потім за наказом фсб була стрільба по їдальні з танків, де ховалися за спинами заручників терористи. Також фсбшники 1,5 години не давали гасити пожежу, що виникла від вогнеметів. У результаті згоріли заручники, яких легко можна було врятувати, разом понад 330 осіб, серед яких 186 дітей.</p>
<p>Подібним чином було організоване й так зване «звільнення» заручників Норд-Осту у 2002 році, коли лише офіційно москва вбила 130 людей, аби виправдати окупацію Ічкерії. Щось подібне відбувалося й 22 березня в Красногорську…</p>
<p>Якщо ти цар всєя рф, то можеш підривати житлові будинки в своїй в країні, спалювати живцем дітей у Беслані та розстрілювати журналістів на свій день народження (Анна Політковська була вбита 2006 року в день народження путіна), влаштовувати війни, бійні та геноциди в Ічкерії, Сакартвело, Сирії та Україні, отруювати плутонієм і новачком у Великій Британії, втручатися у вибори Президента США та інших країн, фінансувати радикальних політиків, допомагати таким само м’ясникам, як сам — Асаду, Мадуро та Лукашенку, бути «стратегічним союзником» Ірану і КНДР, підтримувати постійну вакханалію в Центральній Африці та терористів на Близькому Сході, влаштовувати Норд-Ости, Бучі, Маріуполі…</p>
<p>Тепер новим елементом путінського культу смерті став «Крокус Сіті Холл». У межах операції московські силовики влаштували показову страту своїх співгромадян в одному з торгових центрів. А потім жорстоку розправу над тими, кого спіймали за сотні кілометрів від москви і звинуватили в скоєнні теракту. Навіть ІДІЛ — міжнародна терористична організація, що взяла на себе відповідальність за скоєне, на знак протесту проти тортур під час допитів полонених терористів (коли російські силовики відрізали одному із полонених вухо і змусили його з’їсти) виступила із особистими погрозами кремлівському диктатору.</p>
<p>москва постійно вдається до тактики терору проти свого населення задля «отримання права» на геноцид інших народів. При цьому абсолютна більшість підданих царя це все терпить, а багатьом терор навіть подобається: бабусі водять хороводи, Карлсони беруть інтерв’ю, відбуваються всілякі спортивні змагання. А спеціально навчені чекісти, що називаються «хорошимі русскімі» та їхні агенти-русофіли з країн ЄС безперестанку волають звідусіль, що це війна «тільки путіна!», а «нас це не стосується», «то все політика», «ми люди маленькі», «там краще знають»…</p>
<p>А тим часом майже 90% «русскіх» або самі створили чи підтримують цей режим, або ж своєю пасивністю дозволяють йому творити все, що він коїть.</p>
<p>Незадовго до теракту в «Крокус Сіті Холлі», прес-секретар путіна пєсков сказав, що тепер триває війна, а не «сво», хоча в росії від початку війни цей термін був під суворою забороною. А сам кремлівський диктатор у відеозверненні заявив, що підозрювані у нападі на концерт нібито мали підготовлене «вікно» для перетину кордону з Україною. Бреше, й оком не моргне. Так само, як брехав про «Курськ», Норд-Ост, Беслан, Крим, Донбас, Бучу, Маріуполь і інші злочини.</p>
<p>Ще в грудні минулого року кремль анонсував «дезахіднізацію» росії та перетворення її на концтабір просто неба одразу після так званих «виборів». Серед іншого, путін планує перевести всі сировинні галузі економіки у державну власність, запровадити тотальний державний контроль над наукою, культурою і мистецтвом, посилити цензуру на ТБ і в Інтернеті, знищити будь-які опозиційні рухи. А ще планує мобілізацію і продовження війни. Тож можна не сумніватися, що теракт у росії та посилення обстрілів України в останні дні — це ланки одного ланцюга. І єдиний шанс вирватися з цих кайданів — це Перемога Збройних Сил України і знищення агресора.</p>
</div>
</div>
<div class='source'><p>Source: <a href="https://armyinform.com.ua/2024/03/25/nord-ost-beslan-i-krokus-siti-holl-hto-u-rosiyi-vlashtovuye-terakty/">https://armyinform.com.ua/2024/03/25/nord-ost-beslan-i-krokus-siti-holl-hto-u-rosiyi-vlashtovuye-terakty/</a></p></div>
</div>
</body></html>