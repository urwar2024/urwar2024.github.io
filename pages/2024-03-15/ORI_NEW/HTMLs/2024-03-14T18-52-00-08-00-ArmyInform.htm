<html><body>
<div class='article'>
<div class='title'><h1>«Державний оператор тилу» розпочав процес створення наглядової ради</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться у повідомленні на сайті оборонного відомства.    Наразі ДОТ через систему...'/>
<meta property='published_time' content='2024-03-14T18:52:00+08:00'/>
<meta property='tags' content=''/>
<meta property='images' content='https://armyinform.com.ua/wp-content/uploads/2024/03/logotyp_derzhavnogo_operatora_tylu.png'/>
Author: Army Inform
<br>
Categories: Новини
<br>
Description: Про це йдеться у повідомленні на сайті оборонного відомства.    Наразі ДОТ через систему...
<br>
Published Time: 2024-03-14T18:52:00+08:00
<br>
Tags: 
<br>
Images: <a href="https://armyinform.com.ua/wp-content/uploads/2024/03/logotyp_derzhavnogo_operatora_tylu.png">000000.png</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="518" src="../../ORI/ArmyInform/Images/2024-03-14T18-52-00-08-00/000000.png" srcset="../../ORI/ArmyInform/Images/2024-03-14T18-52-00-08-00/000000.png" width="657"/> </figure><!-- .post-thumbnail -->
<p><strong> Підприємство Міноборони «Державний оператор тилу» (ДОТ) та громадська організація «Фонд експертної підтримки врядування та економічного розвитку» (EDGE) підписали Меморандум про співпрацю задля пошуку та відбору кандидатів до Наглядової ради.  </strong></p>
<p>Про це йдеться у повідомленні на <a href="https://www.mil.gov.ua/news/2024/03/14/rozpochato-proczes-stvorennya-nezalezhnoi-naglyadovoi-radi-derzhavnogo-operatora-tilu/" rel="nofollow" target="_blank">сайті</a> оборонного відомства.</p>
<p>Наразі ДОТ через систему Prozorro оголосив збір комерційних пропозицій на послуги рекрутингових компаній, які будуть передані EDGE для вибору переможця та укладання договору.</p>
<p>Кінцевий термін подання пропозицій — 22 березня 2024 року.</p>
<p>Наглядова рада складатиметься з п’ятьох членів: трьох незалежних та двох представників держави.</p>
<p>«Запуск Наглядової ради – це крок для забезпечення прозорості та підзвітності. Це особливо важливо для тилових закупівель, зокрема для ще ефективнішого використання бюджетних коштів», — зауважив заступник Міністра оборони України Дмитро Кліменков.</p>
<p>«Створення Наглядової ради — це ефективна практика втілення принципу корпоративного управління в публічному секторі, запорука успішного управління та забезпечення високих стандартів прозорості та підзвітності, які імплементує ДOT», — зазначив гендиректор агенції Арсен Жумаділов.</p>
<p>Закупівля послуг рекрутингової компанії здійснюватиметься за кошти донора (кошти програми підтримки Спеціального радника з питань оборони Посольства Великої Британії в Києві, що фінансується британським урядом).</p>
<p>На виконання меморандуму про співпрацю між Державним оператором тилу та громадською організацією «Фонд експертної підтримки врядування та економічного розвитку» закупівля оголошена виключно в частині оголошення та подання пропозицій.</p>
<p>Фонд експертної підтримки врядування та економічного розвитку» виступатиме замовником зазначених послуг, обере рекрутингову компанію та укладе з нею договір за межами електронної системи закупівель.</p>
<p>Таким чином, Державний оператор тилу не буде безпосередньо укладати договір із рекрутинговою компанією. Спрощена закупівля буде завершена після закінчення періоду подання пропозицій.</p>
<p>Як повідомляла АрміяInform, «Агенція оборонних закупівель» Міністерства оборони України <a href="https://armyinform.com.ua/2024/03/06/agencziya-oboronnyh-zakupivel-rozpochala-proczes-stvorennya-naglyadovoyi-rady/">оголосила</a> через механізм спрощеної закупівлі в системі Prozorro відбір рекрутингової компанії, яка допоможе підібрати незалежних членів наглядової ради агенції.</p>
</div>
</div>
<div class='source'><p>Source: <a href="https://armyinform.com.ua/2024/03/14/derzhavnyj-operator-tylu-rozpochav-proczes-stvorennya-naglyadovoyi-rady/">https://armyinform.com.ua/2024/03/14/derzhavnyj-operator-tylu-rozpochav-proczes-stvorennya-naglyadovoyi-rady/</a></p></div>
</div>
</body></html>