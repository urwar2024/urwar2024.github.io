<html><body>
<div class='article'>
<div class='title'><h1>Затримано чоловіка, який працював на головне управління генштабу зс рф. Йому загрожує тюремне ув’язнення</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє СБУ.    Зловмисником виявився місцевий житель, який працював на головне...'/>
<meta property='published_time' content='2024-03-14T10:11:00+08:00'/>
<meta property='tags' content='агент рф, війна, СБУ, суд'/>
<meta property='images' content='https://armyinform.com.ua/wp-content/uploads/2024/03/photo_5447439422929885859_y.jpg'/>
Author: Army Inform
<br>
Categories: Новини
<br>
Description: Про це повідомляє СБУ.    Зловмисником виявився місцевий житель, який працював на головне...
<br>
Published Time: 2024-03-14T10:11:00+08:00
<br>
Tags: агент рф, війна, СБУ, суд
<br>
Images: <a href="https://armyinform.com.ua/wp-content/uploads/2024/03/photo_5447439422929885859_y.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-03-14T10-11-00-08-00/000000.jpg" srcset="../../ORI/ArmyInform/Images/2024-03-14T10-11-00-08-00/000000.jpg" width="1280"/> </figure><!-- .post-thumbnail -->
<p><strong> Служба безпеки України затримала російського агента, який намагався підірвати лінії електроживлення залізничних колій та рухомого складу поблизу вузлової станції на Харківщині. </strong></p>
<p>Про це <a href="https://t.me/SBUkr/11416" rel="nofollow" target="_blank">повідомляє</a> СБУ.</p>
<p>Зловмисником виявився місцевий житель, який працював на головне управління генштабу збройних сил росії (відоме як гру).</p>
<p>«Для вчинення серії вибухів він планував використати саморобний вибуховий пристрій. Інструкцію для його виготовлення в «домашніх» умовах фігурант дистанційно отримав від воєнної розвідки рф», — зазначили у відомстві.</p>
<p>У разі здійснення диверсій окупанти сподівались порушити логістику постачання пального та боєприпасів для Сил оборони на Лиманському напрямку. Однак агресору це не вдалося.</p>
<p>СБУ задокументувала розвідувально-підривну діяльність диверсанта і затримала його на етапі підготовки вибухів.</p>
<p>Фігурант виконував ще одне завдання гру — він збирав інформацію про місця базування підрозділів ЗСУ в Харкові та Павлограді, що на Дніпропетровщині. Для цього зловмисник об’їжджав місцевість обох регіонів у темний час доби та приховано фіксував локації українських військ.</p>
<p>За даними слідства, фігурант дистанційно координував свої дії зі знайомим — представником агентурного апарату російського гру, який перебуває в рф.</p>
<p>Наразі слідчі Служби безпеки повідомили йому про підозру у несанкціонованому поширенні інформації про переміщення або розміщення ЗСУ, вчинене в умовах воєнного стану. Йому загрожує тюремне ув’язнення.</p>
<p>Як повідомляла АрміяInform, колишню українську сумоїстку <a href="https://armyinform.com.ua/2024/03/13/kolyshnyu-ukrayinsku-sumoyistku-sudytymut-za-pidtrymku-ta-finansuvannya-armiyi-rf/">судитимуть</a> за підтримку та фінансування армії рф.</p>
</div>
</div>
<div class='source'><p>Source: <a href="https://armyinform.com.ua/2024/03/14/zatrymano-cholovika-yakyj-praczyuvav-na-golovne-upravlinnya-genshtabu-zs-rosiyi-jomu-zagrozhuye-tyuremne-uvyaznennya/">https://armyinform.com.ua/2024/03/14/zatrymano-cholovika-yakyj-praczyuvav-na-golovne-upravlinnya-genshtabu-zs-rosiyi-jomu-zagrozhuye-tyuremne-uvyaznennya/</a></p></div>
</div>
</body></html>