<html><body>
<div class='article'>
<div class='title'><h1>У День українського добровольця Президент вручив нагороди Героям України та родинам загиблих</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє сайт глави держави.    Президент вручив орден «Золота Зірка» Герою...'/>
<meta property='published_time' content='2024-03-14T18:12:00+08:00'/>
<meta property='tags' content='Володимир Зеленський, Німеччина, розмінування України'/>
<meta property='images' content='https://armyinform.com.ua/wp-content/uploads/2024/03/901589251adeaabd3e85cd03991494b2_1710430870_extra_large.jpeg'/>
Author: Army Inform
<br>
Categories: Новини
<br>
Description: Про це повідомляє сайт глави держави.    Президент вручив орден «Золота Зірка» Герою...
<br>
Published Time: 2024-03-14T18:12:00+08:00
<br>
Tags: Володимир Зеленський, Німеччина, розмінування України
<br>
Images: <a href="https://armyinform.com.ua/wp-content/uploads/2024/03/901589251adeaabd3e85cd03991494b2_1710430870_extra_large.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../../ORI/ArmyInform/Images/2024-03-14T18-12-00-08-00/000000.jpeg" srcset="../../ORI/ArmyInform/Images/2024-03-14T18-12-00-08-00/000000.jpeg" width="1042"/> </figure><!-- .post-thumbnail -->
<p><strong> З нагоди Дня українського добровольця Президент Володимир Зеленський зустрівся з військовослужбовцями та вручив державні нагороди, зокрема ордени «Золота Зірка» Героя України. </strong></p>
<p>Про це повідомляє<a href="https://www.president.gov.ua/news/u-den-ukrayinskogo-dobrovolcya-mi-dyakuyemo-kozhnomu-j-kozhn-89665" rel="nofollow" target="_blank"> сайт</a> глави держави.</p>
<p>Президент вручив орден «Золота Зірка» Герою України, молодшому лейтенанту ЗСУ Віталію Сукачу, який добровільно пішов до лав Збройних Сил у 2014 році. З початку повномасштабного вторгнення росії командир роти виконує бойові завдання в Донецькій області, зокрема успішно стримує противника та завдає окупантам великих втрат у живій силі й техніці.</p>
<p>Президент також передав орден «Золота Зірка» родині полеглого Героя України, молодшого сержанта ЗСУ Василя Поліщука, який захищав Україну з 2014 року та виконував бойові завдання на сході країни. У серпні 2022-го, під час наступу ворога на Харківщині, він вивів підлеглий особовий склад з-під вогню, але зазнав поранення, несумісного з життям.</p>
<p>Володимир Зеленський вручив орден «Золота Зірка» родині військовослужбовця Національної гвардії України, головного сержанта Вадима Жукова, який був удостоєний звання Героя України посмертно. Він захищав країну з 2014 року, а з початку повномасштабного вторгнення Росії виконував бойові завдання на Харківщині та Луганщині, неодноразово відзначався влучними пострілами з гранатомета.</p>
<p>Найвищу державну нагороду також передано сім’ї полеглого Героя України, молодшого лейтенанта Павла Трухана, який у лютому 2022 року добровільно вступив до лав захисників Батьківщини. Командир кулеметного взводу виконував завдання на сході країни. У квітні 2023-го, під час ворожого штурму позицій та обстрілу з мінометів, військовий евакуйовував побратимів і зазнав поранення, несумісного з життям.</p>
<p>Крім того, глава держави нагородив орденом Богдана Хмельницького ІІ ступеня старшого лейтенанта Нацгвардії Олександра Слюсаря. Орденами Богдана Хмельницького ІІІ ступеня нагороджено старшого лейтенанта Владислава Роїка та майора Дмитра Тарасенка з лав ЗСУ, а також капітана Нацгвардії Олександра Маляренка.</p>
<p>Президент також вручив військовослужбовцям ордени «За мужність» ІІІ ступеня та Данила Галицького.</p>
</div>
</div>
<div class='source'><p>Source: <a href="https://armyinform.com.ua/2024/03/14/u-den-ukrayinskogo-dobrovolczya-prezydent-vruchyv-nagorody-geroyam-ukrayiny-ta-rodynam-zagyblyh/">https://armyinform.com.ua/2024/03/14/u-den-ukrayinskogo-dobrovolczya-prezydent-vruchyv-nagorody-geroyam-ukrayiny-ta-rodynam-zagyblyh/</a></p></div>
</div>
</body></html>