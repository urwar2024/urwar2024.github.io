<html><body>
<div class='article'>
<div class='title'><h1>Міноборони і Генштаб ЗСУ розпочали новий етап реформи системи оборонного менеджменту</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це йдеться у повідомленні на сайті оборонного відомства.    Мета реформи — підвищити...'/>
<meta property='published_time' content='2024-03-14T18:34:00+08:00'/>
<meta property='tags' content='Генеральний штаб ЗС України, Міністерство оборони'/>
<meta property='images' content='https://armyinform.com.ua/wp-content/uploads/2023/07/5f6a2222.jpg'/>
Author: Army Inform
<br>
Categories: Важливо, Новини
<br>
Description: Про це йдеться у повідомленні на сайті оборонного відомства.    Мета реформи — підвищити...
<br>
Published Time: 2024-03-14T18:34:00+08:00
<br>
Tags: Генеральний штаб ЗС України, Міністерство оборони
<br>
Images: <a href="https://armyinform.com.ua/wp-content/uploads/2023/07/5f6a2222.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../../ORI/ArmyInform/Images/2024-03-14T18-34-00-08-00/000000.jpg" srcset="../../ORI/ArmyInform/Images/2024-03-14T18-34-00-08-00/000000.jpg" width="1200"/> <figcaption class="wp-caption-text">
		Фото: Дмитро Юрченко / АрміяInform</figcaption>
</figure><!-- .post-thumbnail -->
<p><strong> Міністерство оборони та Генеральний штаб Збройних Сил України розпочали новий етап реформи оборонного менеджменту. </strong></p>
<p>Про це йдеться у повідомленні на <a href="https://www.mil.gov.ua/news/2024/03/14/minoboroni-i-genshtab-zs-ukraini-rozpochali-novij-etap-reformi-sistemi-oboronnogo-menedzhmentu/" rel="nofollow" target="_blank">сайті</a> оборонного відомства.</p>
<p>Мета реформи — підвищити ефективність оборонного планування та управління оборонними ресурсами, а також досягти в довгостроковій перспективі функціональної взаємосумісності з нашими партнерами з держав-членів НАТО.</p>
<p>У Міноборони пояснили, що взаємосумісність створює можливість діяти спільно з партнерами як під час військових операцій, так і під час планування протидії майбутнім загрозам.</p>
<p>«Можна говорити про взаємосумісність операційну і функціональну. Операційна сумісність дозволяє проводити спільні дії під час операцій з врегулювання кризових ситуацій, у складі Сил реагування НАТО та багатонаціональних навчань. Такі операції потребують сумісності на рівні озброєння, снарядів, систем зв’язку тощо», — пояснив заступник Міністра оборони Станіслав Гайдер.</p>
<p>Функціональна взаємосумісність стосується сфер оборонного планування, управління оборонними ресурсами, управління персоналом, адміністративної діяльності та зорієнтована на перспективу.</p>
<p>«Зараз ми розпочали новий етап реформування у сфері функціональної взаємосумісності. Бо саме від неї залежить, в тому числі як ми побудуємо взаємодію з партнерами. Система Міноборони проходить довгий і нелегкий шлях трансформації від неефективних підходів до сучасних стандартів та кращих міжнародних практик», — зазначає Станіслав Гайдер.</p>
<p>Наявність реальної загрози потребує від Міноборони та Генштабу пошуку більш ефективних методів планування та управління ресурсами для розвитку спроможностей.</p>
<p>«Як це буде відбуватися і що таке спроможності? Приведу наочний приклад з літаками F-16, — розповідає Станіслав Гайдер. — Одних літаків для отримання переваги в повітрі та проведення операцій недостатньо. Для того, щоб ефективно планувати їх застосування, ми маємо забезпечити наявність усіх  необхідних базових компонентів спроможності, а це і відповідна інфраструктура, наприклад, злітні смуги, ангари, і навчені пілоти та технічний персонал, і внесені зміни в роботу диспетчерів, штурманів, системи управління. Окрім цього необхідно запланувати належне обслуговування техніки під час експлуатації, починаючи від технічного огляду і завершуючи наявністю відповідних запасних частин та пально-мастильних матеріалів. Все це необхідно запланувати та виконати в найстисліші терміни».</p>
<p>Для того, щоб досягнути здатності розвивати спроможності швидко та ефективно, в Міноборони та Збройних Силах України розпочав роботу проєкт «Трансформація системи оборонного менеджменту». Проєкт реалізується під керівництвом Міноборони та Генштабу.</p>
<p>До проєкту залучені представники відповідних структурних підрозділів Міністерства та закупівельних агенцій, фахівці управлінь з планування та управління ресурсами Генерального штабу, також експерти команд проєктів консультативно-дорадчої допомоги SDA Великої Британії та PROTECT2 Канади, консультанти з Литви та IDA США.</p>
<p>«Ми поставили за мету в першому півріччі 2024 року сформувати цільову модель та дорожню карту трансформації системи управління розвитком спроможностей. Цей проєкт є частиною інституційних змін та входить до заходів «Адаптованої річної національної програми Україна–НАТО», – зазначив Станіслав Гайдер.</p>
</div>
</div>
<div class='source'><p>Source: <a href="https://armyinform.com.ua/2024/03/14/minoborony-i-genshtab-zsu-rozpochaly-novyj-etap-reformy-systemy-oboronnogo-menedzhmentu/">https://armyinform.com.ua/2024/03/14/minoborony-i-genshtab-zsu-rozpochaly-novyj-etap-reformy-systemy-oboronnogo-menedzhmentu/</a></p></div>
</div>
</body></html>