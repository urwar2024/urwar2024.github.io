<html><body>
<div class='article'>
<div class='title'><h1>Український парламент закликав світ посилити санкції проти рф на тлі «виборів» президента рф на ТОТ</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться на сайті українського парламенту.    У пояснювальній записці до документа...'/>
<meta property='published_time' content='2024-03-14T15:19:00+08:00'/>
<meta property='tags' content='Верховна Рада України, війна, псевдовибори рф, ТОТ'/>
<meta property='images' content='https://armyinform.com.ua/wp-content/uploads/2024/03/672523.jpg'/>
Author: Army Inform
<br>
Categories: Новини
<br>
Description: Про це йдеться на сайті українського парламенту.    У пояснювальній записці до документа...
<br>
Published Time: 2024-03-14T15:19:00+08:00
<br>
Tags: Верховна Рада України, війна, псевдовибори рф, ТОТ
<br>
Images: <a href="https://armyinform.com.ua/wp-content/uploads/2024/03/672523.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="469" src="../../ORI/ArmyInform/Images/2024-03-14T15-19-00-08-00/000000.jpg" srcset="../../ORI/ArmyInform/Images/2024-03-14T15-19-00-08-00/000000.jpg" width="700"/> </figure><!-- .post-thumbnail -->
<p><strong> Верховна Рада під час пленарного засідання ухвалила звернення до іноземних урядів та парламентів, а також міжнародних організацій через проведення росією незаконних виборів президента рф на тимчасово окупованих територіях України. </strong></p>
<p>Про це <a href="https://www.rada.gov.ua/news/razom/247414.html" rel="nofollow" target="_blank">йдеться</a> на сайті українського парламенту.</p>
<p>У пояснювальній <a href="https://itd.rada.gov.ua/billInfo/Bills/Card/43791" rel="nofollow" target="_blank">записці</a> до документа вказано, що Верховна Рада звертається до міжнародних партнерів із закликом посилити всі види санкційного тиску на російську федерацію, засудити проведення державою-агресором незаконних так званих президентських виборів на тимчасово окупованій території України, протидіяти спробам російської федерації залучити міжнародних спостерігачів для легітимізації цих «виборів» та консолідувати зусилля для збільшення допомоги Силам безпеки і оборони України.</p>
<p>Також парламентарі наголосили, що результати цих незаконних виборів не матимуть жодних юридичних наслідків та дадуть підстави для невизнання обраного в такий спосіб президента російської федерації, зокрема, поставлять під сумнів його правосуб’єктність у міжнародних відносинах.</p>
<p>Зазначається, що до спільної заяви <a href="https://t.me/verkhovnaradaukrainy/64931" rel="nofollow" target="_blank">приєдналися</a> також голови комітетів закордонних справ Латвії, Литви, Естонії, Ірландії, Чехії, Бельгії, Данії, Італії, Ісландії, Іспанії, США, Великої Британії, Ізраїлю, Канади, Польщі, Люксембургу, Молдови, Румунії.</p>
<p>Як повідомляла АрміяInform, у МЗС <a class="" href="https://armyinform.com.ua/2024/03/14/u-mzs-zaklykaly-inozemni-derzhavy-ne-nadsylaty-sposterigachiv-na-psevdovybory-putina-na-tot/" title="Читати: У МЗС закликали іноземні держави не надсилати спостерігачів на псевдовибори путіна на ТОТ">закликали</a> іноземні держави не надсилати спостерігачів на псевдовибори путіна на ТОТ.</p>
</div>
</div>
<div class='source'><p>Source: <a href="https://armyinform.com.ua/2024/03/14/ukrayinskyj-parlament-zaklykav-svit-posylyty-sankcziyi-proty-rf-na-tli-vyboriv-prezydenta-rf-na-tot/">https://armyinform.com.ua/2024/03/14/ukrayinskyj-parlament-zaklykav-svit-posylyty-sankcziyi-proty-rf-na-tli-vyboriv-prezydenta-rf-na-tot/</a></p></div>
</div>
</body></html>