<html><body><h1>Ошукав родини захисників на 3,6 млн грн: в Одесі зловмиснику оголосили підозру в шахрайстві</h1><hr/>Published Time: 2024-03-14T17:07:00+08:00<br>Author: Army Inform<br>Description: Про це йдеться у повідомленні на сайті Національної поліції України.    Фігурант ошукав...<br>Images: <a href="https://armyinform.com.ua/wp-content/uploads/2024/03/thumb_198072_800_600_0_0_auto-e1710428705627.jpeg">000000.jpeg</a><br>Categories: Новини<br>Tags: Одеса<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="532" src="../Images/2024-03-14T17-07-00-08-00/000000.jpeg" srcset="../Images/2024-03-14T17-07-00-08-00/000000.jpeg" width="800"> </img></figure><!-- .post-thumbnail -->
<p><strong> В Одесі оголосили підозру чоловіку, який вводив в оману військовослужбовців та членів їхніх сімей, обіцяючи їм посприяти у прискоренні постановки на квартирний облік, виділенні безкоштовного соціального житла та додаткової грошової допомоги від держави на його облаштування. </strong></p>
<p>Про це йдеться у повідомленні на <a href="https://www.npu.gov.ua/news/spryiav-rodynam-zakhysnykiv-v-otrymanni-zhytla-odeski-politseiski-oholosyly-pidozru-zlovmysnyku-u-shakhraistvi" rel="nofollow" target="_blank">сайті</a> Національної поліції України.</p>
<p>Фігурант ошукав 32 мешканців Одеси на понад 3,6 мільйона гривень.</p>
<p>Зловмисник розповідав про наявність у нього зав’язків з «необхідними людьми» в органах влади та спеціально призначав їм зустрічі у приміщенні однієї з державних установ.</p>
<p>Він брав у них копії документів та ходив з ними по службових кабінетах, вдаючи, що «вирішує» питання.</p>
<p>До потерпілих фігурант повертався з «доброю звісткою» про те, що, сплативши певну суму, вони будуть поставлені на квартирний облік на пільгових умовах та першими отримають безкоштовне соціальне житло.</p>
<p>Люди або передавали гроші чоловікові, або перераховували на його банківську картку. Суми сягали від 2 до 6 тисяч доларів. Отримавши кошти, підозрюваний переставав виходити на зв’язок.</p>
<p>Не дочекавшись обіцяного, ошукані громадяни звернулися до поліції.  В ході досудового розслідування поліцейські зібрали достатньо доказів, які підтверджують причетність фігуранта до протиправної діяльності.</p>
<p>Чоловіку повідомили про підозру за частинами 1, 2 та 3 статті 190 Кримінального кодексу України.</p>
<p>Йдеться про заволодіння чужим майном шляхом обману, тобто шахрайство, що завдало значної шкоди потерпілому, зокрема вчинене повторно та у великих розмірах.</p>
<p>Правопорушнику загрожує покарання у вигляді позбавлення волі на строк від 3 до 8 років.</p>
</div><p>Source: <a href="https://armyinform.com.ua/2024/03/14/oshukav-rodyny-zahysnykiv-na-36-mln-grn-v-odesi-zlovmysnyku-ogolosyly-pidozru-v-shahrajstvi/">https://armyinform.com.ua/2024/03/14/oshukav-rodyny-zahysnykiv-na-36-mln-grn-v-odesi-zlovmysnyku-ogolosyly-pidozru-v-shahrajstvi/</a></p></body></html>