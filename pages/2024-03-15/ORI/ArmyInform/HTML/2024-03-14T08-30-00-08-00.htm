<html><body><h1>росіяни не врахували духу і волі добровольців, які піднялися на захист України — Головнокомандувач ЗСУ</h1><hr/>Published Time: 2024-03-14T08:30:00+08:00<br>Author: Army Inform<br>Description: Про це він написав у своєму телеграм-каналі.    За словами генерал-полковника, плануючи...<br>Images: <a href="https://armyinform.com.ua/wp-content/uploads/2024/01/a2a6ffed-f6fe-47c5-bc64-88597880ff1c.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/kyrgan-lifestory.jpg">000001.jpg</a><br>Categories: Важливо, Новини<br>Tags: stoprussia, агресія рф, війна, вторгнення рф, Олександр Сирський<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-14T08-30-00-08-00/000000.jpeg" srcset="../Images/2024-03-14T08-30-00-08-00/000000.jpeg" width="1200"> <figcaption class="wp-caption-text">
		Олександр Сирський. Фото - Харківський медіа хаб
</figcaption>
</img></figure><!-- .post-thumbnail -->
<p><strong> Головнокомандувач Збройних Сил України генерал-полковник Олександр Сирський привітав усіх причетних з Днем українського добровольця. </strong></p>
<p>Про це він <a href="https://t.me/osirskiy/621" rel="nofollow" target="_blank">написав</a> у своєму телеграм-каналі.</p>
<p>За словами генерал-полковника, плануючи свій напад на Україну, росіяни холоднокровно прорахували всі наші сили і засоби для оборони. Вони чітко бачили свою перевагу, але не врахували одного — духу і волі українських добровольців, які піднялися на захист України.</p>
<p>«Рівно 10 років тому, 14 березня, вранці прямо з Майдану Незалежності сотні бійців Самооборони Майдану вирушили на вишкіл у Нові Петрівці на Київщині. Вони стали бійцями першого добровольчого батальйону Національної гвардії України. За кілька днів добровольчі батальйони вже організовувались у багатьох містах України. Вчорашні вчителі, лікарі, студенти, підприємці, спортсмени, айтівці зробили свій вибір — боронити незалежність України», — наголосив Олександр Сирський.</p>
<p>Також він зазначив, що памʼятає обличчя в добробатах у районі антитерористичної операції на сході України, памʼятає цю відвагу і шалену мотивацію. Це бійці, про яких мріє кожен командир, кожен воєначальник. У всьому світі.</p>
<p>Головнокомандувач ЗСУ зауважив, що ніколи не забуде довжелезних черг до територіальних центрів комплектації в Києві у лютому 2022 року. Наплив був такий, що всіх охочих не встигали мобілізовувати.</p>
<p>«Командуючи обороною столиці, я дав наказ мобілізовувати усіх добровольців безпосередньо через бригади та батальйони, на базі сил територіальної оборони, бо розумів, що добровольці прийшли захищати свої родини, свої рідні вулиці та міста, свою країну. Дивлячись на ті черги, я остаточно зрозумів, що росіянам не вдасться пройти парадом у Києві. Ні за три дні, ні за три місяці. Ніколи. Вони прорахувались знову, затягнувши себе і весь світ у страшну війну, яка неодмінно завершиться поразкою агресора, поразкою росії», — зазначив Головком.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/03/14/vin-buv-u-samomu-ilovajskomu-kotli-ta-do-ostannogo-trymav-oboronu-istoriya-dobrovolczya-viktor-kyrgana/" target="_blank"><div class="ai-readalso-content"><div class="ai-readalso-title">Він був у самому «Іловайському котлі» та до останнього тримав оборону – історія добровольця Віктора Киргана</div></div><div class="ai-readalso-thumbnail"><img alt="Він був у самому «Іловайському котлі» та до останнього тримав оборону – історія добровольця Віктора Киргана" src="../Images/2024-03-14T08-30-00-08-00/000001.jpg" srcset="../Images/2024-03-14T08-30-00-08-00/000001.jpg"/></div></a></figure>
<p>Крім цього, Олександр Сирський подякував усім добровольцям.</p>
<p>«Із важким серцем я вклоняюсь полеглим добровольцям. Ми не пробачимо ворогу жодну смерть. А ще я дякую усім майбутнім добровольцям. Дякую тим, хто прийде до війська завтра, післязавтра, за місяць. Дякую, що дивитесь вакансії у війську, що шукаєте для себе посаду, що переймаєтесь тим, як долучитись до оборони України. Ми зробимо все, щоб для кожного і кожної з вас знайшлось місце відповідне до ваших навичок, умінь і можливостей. Памʼятаймо, що Україна існує доти, доки є кому її захищати», — резюмував Головнокомандувач ЗСУ.</p>
</div><p>Source: <a href="https://armyinform.com.ua/2024/03/14/rosiyany-ne-vrahuvaly-duhu-i-voli-dobrovolcziv-yaki-pidnyalysya-na-zahyst-ukrayiny-golovnokomanduvach-zsu/">https://armyinform.com.ua/2024/03/14/rosiyany-ne-vrahuvaly-duhu-i-voli-dobrovolcziv-yaki-pidnyalysya-na-zahyst-ukrayiny-golovnokomanduvach-zsu/</a></p></body></html>