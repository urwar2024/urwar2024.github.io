<html><body><h1>Охороняв двері всередині камери, поки українця закатовували до смерті — викрито нацгвардійця рф</h1><hr/>Published Time: 2024-03-14T11:23:00+08:00<br>Author: Army Inform<br>Description: Про це інформує Офіс Генерального прокурора.  «За процесуального керівництва Херсонської...<br>Images: <a href="https://armyinform.com.ua/wp-content/uploads/2024/03/zobrazhennya-whatsapp-data-2024-03-14-o-100911-30330e42.jpg">000000.jpg</a><br>Categories: Новини<br>Tags: stoprussia, агресія рф, війна, вторгнення рф, Офіс Генерального прокурора<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1077" sizes="(max-width: 1600px) 100vw, 1600px" src="../Images/2024-03-14T11-23-00-08-00/000000.jpg" srcset="../Images/2024-03-14T11-23-00-08-00/000000.jpg" width="1600"> </img></figure><!-- .post-thumbnail -->
<p><strong> У прокуратурі повідомили про підозру нацгвардійцю рф, причетному до нелегального ув’язнення та вбивства цивільних під час окупації Херсона. </strong></p>
<p style="font-weight: 400;">Про це <a href="https://gp.gov.ua/ua/posts/povidomleno-pro-pidozru-nacgvardiicyu-rf-pricetnomu-do-nelegalnogo-uvyaznennya-ta-vbivstva-civilnix-pid-cas-okupaciyi-xersona" rel="nofollow" target="_blank">інформує</a> Офіс Генерального прокурора.</p>
<p style="font-weight: 400;">«За процесуального керівництва Херсонської обласної прокуратури ідентифіковано та заочно повідомлено про підозру нацгвардійцю армії рф. Йому інкриміновано жорстоке поводження з цивільним населенням та інші порушення законів та звичаїв війни, а також пособництво у таких діях, що поєднані з умисним вбивством, вчинене за попередньою змовою групою осіб (ч. 2 ст. 28, ч. 1 ст. 438, ч. 2 ст. 28, ч. 5 ст. 27 ч. 2 ст. 438 КК України)», — йдеться в повідомленні.</p>
<p style="font-weight: 400;">За даними слідства, підозрюваний під час окупації Херсона забезпечував нелегальне ув’язнення цивільних осіб, які утримувались у приміщенні ізолятора тимчасового тримання, де окупанти облаштували одну з катівень.</p>
<p style="font-weight: 400;">В його обов’язки входило конвоювання ув’язнених на допити, під час яких їх катували.</p>
<p style="font-weight: 400;">«У червні 2022 року підозрюваний сприяв вбивству незаконно затриманого громадянина України. Як пособник злочину, він охороняв двері всередині камери, у той час, як інші російські військові закатовували потерпілого до смерті. Відносно двох з них матеріали виділено в окреме провадження та обвинувальний акт знаходиться на розгляді суду», — розповіли у відомстві.</p>
<p style="font-weight: 400;">Досудове розслідування здійснюється ГУНП в Херсонській області.</p>
<p>Нагадаємо, на Буковині під суд піде експосадовиця міської ради <a href="https://armyinform.com.ua/2024/03/14/na-bukovyni-pid-sud-pide-eksposadovyczya-miskoyi-rady-za-vyrishennya-pytannya-zi-zvilnennya-vid-pryzovu/">за «вирішення питання»</a> зі звільнення від призову.</p>
<p>Як повідомляла <a href="https://armyinform.com.ua/2024/03/14/zatrymano-cholovika-yakyj-praczyuvav-na-golovne-upravlinnya-genshtabu-zs-rosiyi-jomu-zagrozhuye-tyuremne-uvyaznennya/">АрміяInform</a>, затримано чоловіка, який працював на головне управління генштабу зс рф. Йому загрожує тюремне ув’язнення.</p>
</div><p>Source: <a href="https://armyinform.com.ua/2024/03/14/ohoronyav-dveri-vseredyni-kamery-poky-ukrayinczya-zakatovuvaly-do-smerti-vykryto-naczgvardijczya-rf/">https://armyinform.com.ua/2024/03/14/ohoronyav-dveri-vseredyni-kamery-poky-ukrayinczya-zakatovuvaly-do-smerti-vykryto-naczgvardijczya-rf/</a></p></body></html>