<html><body><h1>Генсек НАТО: Українцям не бракує мужності, їм бракує боєприпасів. Потрібно негайно збільшити допомогу</h1><hr/>Published Time: 2024-03-14T13:47:00+08:00<br>Author: Army Inform<br>Description: Про це заявив Генеральний секретар НАТО Єнс Столтенберг під час пресконференції щодо...<br>Images: <a href="https://armyinform.com.ua/wp-content/uploads/2023/07/stoltenberg-1.jpg">000000.jpg</a><br>Categories: Важливо, Новини<br>Tags: допомога партнерів, Єнс Столтенберг, НАТО<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-14T13-47-00-08-00/000000.jpg" srcset="../Images/2024-03-14T13-47-00-08-00/000000.jpg" width="1200"> </img></figure><!-- .post-thumbnail -->
<p><strong> Країни-члени НАТО мають виявити політичну волю та терміново збільшити постачання в Україну зброї та військового обладнання. </strong></p>
<p>Про це заявив Генеральний секретар НАТО Єнс Столтенберг під час <a href="https://www.youtube.com/watch?v=wVVpFeJ0e4I" rel="nofollow" target="_blank">пресконференції</a> щодо підсумків 2023 року.</p>
<p>«Союзники по НАТО не надають Україні достатньо озброєння. І це має наслідки на полі бою щодня. І це одна з причин, чому росіяни змогли просунутися на полі бою за останні тижні», — сказав Єнс Столтенберг.</p>
<p>Він наголосив, що наразі існує невідкладна необхідність, щоб союзники ухвалили рішення, необхідні для надання Україні більшої кількості боєприпасів та озброєння.</p>
<p>«І це мій заклик до всіх столиць. Ми уважно слідкуємо за процесом у конгресі США, оскільки Сполучені Штати найбільший постачальник зброї Україні. Водночас ЄС та Канада також надають надзвичайну підтримку. Але вони мають робити більше і потрібні довгострокові зобов’язання», — наголосив генсек НАТО.</p>
<p>Єнс Столтенберг підкреслив, що країни НАТО мають економічні можливості надати Україні те, чого вона потребує.</p>
<p>«Українцям не бракує мужності, їм бракує боєприпасів. Наразі прийшов час для союзників мобілізувати всі резерви та виявити політичну волю, щоб надати Україні все необхідне для цієї боротьби… Було б великою історичною помилкою дозволити путіну перемогти… Це питання політичної волі ухвалити рішення і зробити пріоритетною підтримку України», — сказав він.</p>
<p>Як повідомляла АрміяInform, посли країн Європейського Союзу <a href="https://armyinform.com.ua/2024/03/13/posly-yes-domovylys-pro-5-mlrd-yevro-dlya-dopomogy-zbroyeyu-ukrayini/">підтримали</a> збільшення на 5 мільярдів євро Європейського фонду миру, з якого фінансується постачання озброєння для України.</p>
<p>Крім того, Сполучені Штати <a href="https://armyinform.com.ua/2024/03/12/ssha-ogolosyly-pro-paket-vijskovoyi-dopomogy-ukrayini-na-300-mln/">оголосили</a> про пакет військової допомоги Україні на $300 млн.</p>
</div><p>Source: <a href="https://armyinform.com.ua/2024/03/14/gensek-nato-ukrayinczyam-ne-brakuye-muzhnosti-yim-brakuye-boyeprypasiv-potribno-negajno-zbilshyty-dopomogu/">https://armyinform.com.ua/2024/03/14/gensek-nato-ukrayinczyam-ne-brakuye-muzhnosti-yim-brakuye-boyeprypasiv-potribno-negajno-zbilshyty-dopomogu/</a></p></body></html>