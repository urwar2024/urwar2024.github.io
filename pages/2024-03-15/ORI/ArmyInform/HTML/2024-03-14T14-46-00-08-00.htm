<html><body><h1>Делегація Міноборони провела зустрічі в Румунії щодо запобігання корупції</h1><hr/>Published Time: 2024-03-14T14:46:00+08:00<br>Author: Army Inform<br>Description: Про це повідомило 14 березня Міністерство оборони України.    Зустрічі організували на...<br>Images: <a href="https://armyinform.com.ua/wp-content/uploads/2024/03/lyudmyla-daragan_zustrich.jpeg">000000.jpeg</a><br>Categories: Новини<br>Tags: Королівство Норвегія, Міністерство оборони України, Румунія<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="904" src="../Images/2024-03-14T14-46-00-08-00/000000.jpeg" srcset="../Images/2024-03-14T14-46-00-08-00/000000.jpeg" width="1280"> </img></figure><!-- .post-thumbnail -->
<p><strong> Делегація Міністерства оборони України на чолі з державним секретарем Людмилою Дараган 6-8 березня взяла участь у робочих зустрічах Проєкту щодо посилення належного врядування в оборонному секторі України на 2024 – 2027 роки.  </strong></p>
<p>Про це <a href="https://www.mil.gov.ua/news/2024/03/14/delegacziya-ministerstva-oboroni-ukraini-na-choli-z-derzhavnim-sekretarem/" rel="nofollow" target="_blank">повідомило 14 березня</a> Міністерство оборони України.</p>
<p>Зустрічі організували на запрошення Центру з питань доброчесності в оборонному секторі при Міністерстві оборони Королівства Норвегія (CIDS), а відбулися вони на базі Регіонального департаменту з вивчення управління оборонними ресурсами (DRESMARA) в місті Брашов, Румунія.</p>
<p>Крім представників Міноборони, до участі в робочих зустрічах долучились голова Національного агентства з питань державної служби Наталія Алюшина, представники наукового центру проблем виховання доброчесності та запобігання корупції в секторі безпеки та оборони Національного університету оборони України, Національного агентства з питань запобігання корупції, а також міжнародні експерти з питань закупівель та публічного управління.</p>
<p>У своїй вітальній промові державний секретар наголосила на важливості участі української сторони в проєкті, спрямованому на запобігання корупції та зміцнення доброчесності в системі Міністерства оборони України, підвищення ефективності закупівель, а також впровадження прозорої та доброчесної системи кадрового менеджменту.</p>
<p>Також Людмила Дараган наголосила на важливості розвитку двосторонніх взаємовідносин з Міністерством оборони Королівства Норвегія під час протидії російській агресії, а також на шляху нашої держави до набуття повноправного членства в НАТО та Європейському Союзі.</p>
<p>Під час заходу було презентовано напрями співпраці з норвезькою стороною в межах Проєкту CIDS у контексті діяльності оборонного відомства за напрямами запобігання та виявлення корупції, кадрового менеджменту та державних оборонних закупівель в умовах правового режиму воєнного стану. Зокрема, щодо системи комплаєнсу у діяльності державних закупівельних агенцій, управління кар’єрою військовослужбовців, зміцнення культури доброчесності та професійної етики в Міноборони.</p>
<p>Експерти Проєкту CIDS висвітлили досвід відбудови та відновлення належного врядування країн, які перебували у стадії воєнного конфлікту.</p>
<p>Після завершення обговорень та за результатами двосторонніх домовленостей сторони обмінялись запевненнями у всебічній підтримці та обміні досвідом з метою подальшого плідного співробітництва в межах Проєкту CIDS.</p>
<p>Як <a href="https://armyinform.com.ua/2024/03/14/vdyachnyj-zahysnykam-yaki-dobrovilno-staly-na-zahyst-derzhavy-rustem-umyerov-pryvitav-ukrayincziv-z-dnem-dobrovolczya/">повідомляла АрміяInform</a>, сьогодні Міністр оборони Рустем Умєров привітав українців з Днем добровольця.</p>
</div><p>Source: <a href="https://armyinform.com.ua/2024/03/14/delegacziya-minoborony-provela-zustrichi-u-rumuniyi-shhodo-zapobigannya-korupcziyi/">https://armyinform.com.ua/2024/03/14/delegacziya-minoborony-provela-zustrichi-u-rumuniyi-shhodo-zapobigannya-korupcziyi/</a></p></body></html>