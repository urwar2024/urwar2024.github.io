<html><body><h1>У МЗС закликали іноземні держави не надсилати спостерігачів на псевдовибори путіна на ТОТ</h1><hr/>Published Time: 2024-03-14T14:34:00+08:00<br>Author: Army Inform<br>Description: Про це йдеться в заяві МЗС України щодо «виборів» президента рф.  «Проведення «виборів»...<br>Images: <a href="https://armyinform.com.ua/wp-content/uploads/2024/03/original-4.jpg">000000.jpg</a><br>Categories: Новини<br>Tags: вибори на ТОТ, МЗС<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="353" src="../Images/2024-03-14T14-34-00-08-00/000000.jpg" srcset="../Images/2024-03-14T14-34-00-08-00/000000.jpg" width="630"> </img></figure><!-- .post-thumbnail -->
<p><strong> Міністерство закордонних справ України закликає іноземні держави та міжнародні організації не надсилати міжнародних спостерігачів для участі у «президентських виборах», організованих на суверенній території України, та утриматися від визнання їхніх результатів. </strong></p>
<p dir="ltr">Про це <a href="https://mfa.gov.ua/news/zayava-mzs-ukrayini-shchodo-viboriv-prezidenta-rf" rel="nofollow" target="_blank">йдеться</a> в заяві МЗС України щодо «виборів» президента рф.</p>
<p dir="ltr">«Проведення «виборів» президента російської федерації на тимчасово окупованих територіях України — Автономній Республіці Крим та місті Севастополі, частинах Донецької, Луганської, Запорізької та Херсонської областей України — є незаконним та не матиме жодних правових наслідків», — наголосили у відомстві.</p>
<p dir="ltr">Також у МЗС закликали громадян України, які мешкають на тимчасово окупованих територіях України або вимушено перебувають на території російської федерації, не брати участі у «псевдовиборах» президента рф.</p>
<p dir="ltr">«Задля власної безпеки та враховуючи схильність російської влади до провокацій, закликаємо у дні голосування уникати місць масового скупчення людей поблизу «виборчих дільниць», об’єктів військової інфраструктури окупаційних військ рф», — йдеться в повідомленні.</p>
<p dir="ltr">Крім цього, зовнішньополітичне відомство закликає міжнародні медіа та публічних осіб не називати цей фарс «виборами».</p>
<p dir="ltr">«Поки володимир путін продовжує свою особисту владу, ми закликаємо демократичний світ підтвердити свою повагу до людського життя, верховенства права та демократичних цінностей максимальною підтримкою України та українського народу в боротьбі проти російського терору, а також максимальною підтримкою цілей та принципів Статуту ООН через подальше незмінне невизнання російської окупації території нашої держави», — додали в міністерстві.</p>
<p dir="ltr">Як повідомляла АрміяInform, сьогодні Сейм Латвії <a href="https://armyinform.com.ua/2024/03/14/sogodni-sejm-latviyi-golosuvatyme-za-zayavu-pro-nelegitymnist-vyboriv-u-rosiyi/">голосуватиме</a> за заяву про нелегітимність виборів у росії.</p>
</div><p>Source: <a href="https://armyinform.com.ua/2024/03/14/u-mzs-zaklykaly-inozemni-derzhavy-ne-nadsylaty-sposterigachiv-na-psevdovybory-putina-na-tot/">https://armyinform.com.ua/2024/03/14/u-mzs-zaklykaly-inozemni-derzhavy-ne-nadsylaty-sposterigachiv-na-psevdovybory-putina-na-tot/</a></p></body></html>