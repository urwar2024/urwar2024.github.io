<html><body><h1>Обстріли України, ситуація на фронті й постачання боєприпасів: Президент провів селектор</h1><hr/>Published Time: 2024-03-04T14-55-99<br>Author: Army Inform<br>Description: Про це повідомив глава держави у телеграмі.    «Заслухав Міністра та представників...<br>Images: <a href="https://armyinform.com.ua/wp-content/uploads/2023/10/zsu1.jpg">000000.jpg</a><br>Categories: Новини<br>Tags: stoprussia, Володимир Зеленський, вторгнення рф, Президент України, селектор<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="852" src="../Images/2024-03-04T14-55-99/000000.jpg" srcset="../Images/2024-03-04T14-55-99/000000.jpg" width="1280"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Президент України Володимир Зеленський провів селектор, заслухав, окрім щоденних тем, Міністра оборони та Головнокомандувача ЗСУ щодо надходжень зброї та боєприпасів у березні.  </strong></p>
<p>Про це <a href="https://t.me/V_Zelenskiy_official/9675" rel="nofollow" target="_blank">повідомив</a> глава держави у телеграмі.</p>
<p>«Заслухав Міністра та представників Міноборони щодо фактичних надходжень зброї та боєприпасів, а також запланованих надходжень у березні. Заслухав Головкома щодо оперативної обстановки на основних напрямках, аудиту Збройних Сил, ротації бригад і кадрових рішень у їхніх межах», — зазначив Президент.</p>
<p>В обов’язковому порядку Володимиру Зеленському доповіли також розвідка, СБУ та МВС.</p>
<p>«Отримав останню інформацію про рятувальну операцію в Одесі. Розбір завалів завершили. Тепер важливо, щоб люди якнайшвидше отримали всю належну допомогу, зокрема й нове житло замість втраченого», — наголосив він і додав, що дав доручення голові ОВА взяти це на контроль.</p>
<p>Також, за словами глави держави, триває ліквідація наслідків обстрілу Курахового, де російські окупанти вдарили керованою авіабомбою по житловому кварталу. Людям так само надають усю необхідну допомогу.</p>
<p>Обговорили на щоденному селекторі і ситуацію щодо «зернового коридору».</p>
<p>«Зерновий коридор» продовжує демонструвати хорошу динаміку — наближаємося до позначки в 30 мільйонів тонн вантажів, з них лише за лютий експортували понад 8 мільйонів тонн. Продовжуємо розвивати й альтернативні маршрути: Дунаєм і через Молдову», — резюмував Президент України Володимир Зеленський.</p>
<p>Як повідомляла <a href="https://armyinform.com.ua/2024/03/04/volodymyr-zelenskyj-za-tyzhden-zbyly-sim-litakiv-cze-pravylna-dynamika-rosijskyh-vtrat/?utm_source=mainnews&amp;utm_medium=article&amp;utm_campaign=traficsource">АрміяInform</a>, Президент України Володимир Зеленський наголосив на необхідності посилення системи протиповітряної оборони для захисту міст і цивільного населення.</p>
</div><p>Source: <a href="https://armyinform.com.ua/2024/03/04/obstrily-ukrayiny-sytuacziya-na-fronti-j-postachannya-boyeprypasiv-prezydent-proviv-selektor/">https://armyinform.com.ua/2024/03/04/obstrily-ukrayiny-sytuacziya-na-fronti-j-postachannya-boyeprypasiv-prezydent-proviv-selektor/</a></p></body></html>