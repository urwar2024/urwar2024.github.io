<html><body>
<h1>Змушували співати гімн рф та кричати «слава росії» — троє зрадників отримали підозри</h1>
<hr/>
Author: Army Inform
<br>
Categories: Новини
<br>
Description: Про це повідомив 4 березня Офіс Генерального прокурора.    За даними слідства, 25 березня...
<br>
Published Time: 2024-03-04T14-05-99
<br>
Tags: воєнні злочини, жорстоке поводження, Офіс Генерального прокурора
<br>
Images: <a href="https://armyinform.com.ua/wp-content/uploads/2024/03/gpu_zradnyky-z-koloniyi.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1077" sizes="(max-width: 1600px) 100vw, 1600px" src="../ORI/ArmyInform/Images/2024-03-04T14-05-99/000000.jpg" srcset="../ORI/ArmyInform/Images/2024-03-04T14-05-99/000000.jpg" width="1600"/> </figure><!-- .post-thumbnail -->
<p><strong> Так званим співробітникам «Волноваської виправної колонії» повідомлено про підозру у жорстокому поводженні з цивільним населенням, вчиненим групою осіб.  </strong></p>
<p>Про це <a href="https://www.gp.gov.ua/ua/posts/vikrito-tak-zvanix-spivrobitnikiv-volnovaskoyi-vipravnoyi-koloniyi-derzavnoyi-sluzbi-vikonannya-pokarannya-ministerstva-yusticiyi-dnr-yaki-zorstoko-povodilisya-z-civilnim-naselennyam" rel="nofollow" target="_blank">повідомив</a> 4 березня Офіс Генерального прокурора.</p>
<p>За даними слідства, 25 березня 2022 року «начальник установи» здійснював керівництво так званою процедурою приймання доставлених до колонії затриманих цивільних осіб. Серед них був співробітник Національної поліції України, який, бувши цивільною особою, не брав участі у збройному конфлікті. Напередодні його затримали представники так званої «днр» на одному із блокпостів під час спроби евакуації з оточеного м. Маріуполя Донецької області на підконтрольну органам влади України територію.</p>
<p>Під час спілкування з «начальником установи» чоловік з піднятою головою відповідав на його запитання, не опустивши голову додолу. Підозрюваний розцінив таку його поведінку як вкрай зухвалу та наказав підпорядкованим співробітникам колонії «перевиховати» потерпілого, замість того, щоб забезпечити гуманне ставлення до затриманих цивільних осіб.</p>
<p>За наказом «начальника установи» підлеглі йому співробітники умисно утримували чоловіка навпочіпки на подвір’ї колонії у незручному положенні близько години. Вони завдавали ударів гумовими палицями по різних частинах тіла.</p>
<p>Надалі чоловіка перевели до «дисциплінарного ізолятора» колонії. Там двоє підозрюваних співробітників колонії на виконання наказу начальника завдали потерпілому численних ударів ногами, руками та гумовими кийками по різних частинах тіла. Вони змушували його співати гімн російської федерації та кричати «слава росії», «слава «днр», за відмову — посилювали застосування фізичного насильства.</p>
<p>Раніше <a href="https://armyinform.com.ua/2024/03/01/vijskovomu-rf-povidomleno-pro-pidozru-za-zhorstoke-povodzhennya-z-czyvilnymy/">стало відомо</a>, що військовому рф повідомлено про підозру за жорстоке поводження з цивільними.</p>
</div>

<p>Source: <a href="https://armyinform.com.ua/2024/03/04/zmushuvaly-spivaty-gimn-rf-ta-krychaty-slava-rosiyi-troye-zradnykiv-otrymaly-pidozry/">https://armyinform.com.ua/2024/03/04/zmushuvaly-spivaty-gimn-rf-ta-krychaty-slava-rosiyi-troye-zradnykiv-otrymaly-pidozry/</a></p>
</body></html>