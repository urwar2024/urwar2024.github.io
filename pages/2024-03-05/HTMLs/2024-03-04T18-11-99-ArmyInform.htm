<html><body>
<h1>Запущено офіційний вебсайт міжнародного Реєстру збитків</h1>
<hr/>
Author: Army Inform
<br>
Categories: Новини
<br>
Description: Про це повідомила заступник міністра юстиції України Ірина Мудра.  Як зазначається,...
<br>
Published Time: 2024-03-04T18-11-99
<br>
Tags: stoprussia, агресія рф, вторгнення рф, Мін'юст
<br>
Images: <a href="https://armyinform.com.ua/wp-content/uploads/2024/03/162440-1_large.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="759" src="../ORI/ArmyInform/Images/2024-03-04T18-11-99/000000.jpg" srcset="../ORI/ArmyInform/Images/2024-03-04T18-11-99/000000.jpg" width="1140"/> </figure><!-- .post-thumbnail -->
<p><strong> Відсьогодні запрацював офіційний вебсайт міжнародного Реєстру збитків, завданих агресією російської федерації проти України, який створено Резолюцією Комітету Міністрів Ради Європи про створення Розширеної часткової угоди стосовно реєстру збитків, завданих агресією російської федерації проти України, CM/Res(2023)3 від 12 травня 2023 року. </strong></p>
<p class="">Про це <a href="https://minjust.gov.ua/news/ministry/irina-mudra-zapuscheno-ofitsiyniy-vebsayt-mijnarodnogo-reestru-zbitkiv" rel="nofollow" target="_blank">повідомила</a> заступник міністра юстиції України Ірина Мудра.</p>
<p class="">Як зазначається, ресурс створено для висвітлення діяльності міжнародного Реєстру збитків серед широкої громадськості. На вебсайті можна ознайомитися з інформацією про Реєстр збитків, дізнатися про останні новини та події, пов’язані з його роботою.</p>
<p class="">Крім цього, потенційні заявники зможуть знайти відповіді на найпоширеніші запитання, дізнатися інформацію про початок та процедуру подання заяв про відшкодування збитків тощо.</p>
<p class="">Вебсайт доступний українською та англійською мовами. Французька версія вебсайту буде доступною згодом. <a href="https://rd4u.coe.int/en/" rel="nofollow" target="_blank">Посилання</a> на вебсайт міжнародного Реєстру збитків.</p>
<p class="">Як наголосила Ірина Мудра, міжнародний Реєстр збитків є першим компонентом міжнародного компенсаційного механізму, який складатиметься з реєстру збитків, комісії з розгляду заяв та компенсаційного фонду.</p>
<p class="">«Реєстр збитків слугує документальною формою обліку доказів та інформації щодо заяв про відшкодування збитків, втрат чи шкоди, завданих 24 лютого 2022 року або пізніше на території України в межах її міжнародно-визнаних кордонів, включаючи її територіальні води, всім зацікавленим фізичним і юридичним особам, а також державі Україна, включаючи її регіональні та місцеві органи влади, державні чи підконтрольні установи, міжнародно-протиправними діяннями російської федерації в Україні або проти України», — нагадала заступник Міністра.</p>
<p class="">Міжнародний Реєстр збитків знаходиться у місті Гаага.</p>
<p class="">За словами заступника міністра юстиції, нині Україна разом із іншими державами-учасницями та асоційованими членами Реєстру збитків активно здійснює низку заходів, направлених на якнайскоріший повноцінний запуск роботи міжнародного Реєстру збитків.</p>
<p class="">Очікується, що Реєстр збитків почне приймати перші заяви у квітні 2024 року. Про початок прийому заяв буде повідомлено додатково.</p>
<p>Як повідомляла АрміяInform, Україна має вкрай реалістичні шанси <a href="https://armyinform.com.ua/2024/02/20/ukrayina-maye-vkraj-realistychni-shansy-otrymaty-reparacziyi-do-zakinchennya-vijny-ministr-yustycziyi/">отримати репарації до закінчення війни</a>.</p>
</div>

<p>Source: <a href="https://armyinform.com.ua/2024/03/04/zapushheno-oficzijnyj-vebsajt-mizhnarodnogo-reyestru-zbytkiv/">https://armyinform.com.ua/2024/03/04/zapushheno-oficzijnyj-vebsajt-mizhnarodnogo-reyestru-zbytkiv/</a></p>
</body></html>