<html><body>
<h1>У Дніпрі затримали російського шпигуна, який стежив за ППО</h1>
<hr/>
Author: Army Inform
<br>
Categories: Новини
<br>
Description: Про це повідомила 4 березня Служба безпеки України.    За даними відомства, чоловік...
<br>
Published Time: 2024-03-04T10-12-99
<br>
Tags: Дніпро, зрадники, СБУ
<br>
Images: <a href="https://armyinform.com.ua/wp-content/uploads/2024/03/zradnyk-z-dnipra2.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../ORI/ArmyInform/Images/2024-03-04T10-12-99/000000.jpg" srcset="../ORI/ArmyInform/Images/2024-03-04T10-12-99/000000.jpg" width="2000"/> </figure><!-- .post-thumbnail -->
<p><strong> Місцевий житель, громадянин України, наприкінці 2023 року був завербований представником генштабу збройних сил рф.  </strong></p>
<p>Про це <a href="https://ssu.gov.ua/novyny/sbu-zatrymala-u-dnipri-zradnyka-yakyi-dopomahav-rashystam-vyiavyty-radiolokatsiini-stantsii-zsu-shchob-obiity-ukrainsku-ppo" rel="nofollow" target="_blank">повідомила</a> 4 березня Служба безпеки України.</p>
<p>За даними відомства, чоловік розвідував місця базування систем ППО та логістичні маршрути Сил оборони на території регіону.</p>
<p>Насамперед фігурант намагався виявити позиції радіолокаційних комплексів ЗСУ.</p>
<p>Ця інформація потрібна була окупантам для того, щоб спробувати «обійти» українську протиповітряну оборону під час нових повітряних ударів.</p>
<p>Також у разі отримання точних координат загарбники планували здійснити прицільні ракетно-дронові удари по українських станціях радіолокації.</p>
<p>Ще одним завданням російського агента було вистежити основні траси, якими рухались автоцистерни з паливом у напрямку передової.</p>
<p>Співробітники СБУ викрили ворожого поплічника ще на початковому етапі його розвідувальної активності.</p>
<p>Це дозволило поетапно задокументувати злочинні дії та своєчасно затримати агента, а також встановити його російського куратора — кадрового співробітника головного управління генштабу збройних сил росії (відомого як гру).</p>
<p>За даними слідства, він дистанційно завербував мешканця Дніпра у грудні 2023 року.</p>
<p>У поле зору агресора він потрапив як ідеологічний прихильник рашизму, який викладав власні антиукраїнські дописи в телеграм-каналах прокремлівських блогерів.</p>
<p>Для виконання ворожих завдань зрадник об’їжджав місцевість на власному авто та приховано фіксував українські об’єкти. Комунікацію з окупантами він підтримував через популярний месенджер.</p>
<p>Під час обшуків у помешканні затриманого виявлено комп’ютерну техніку та мобільний телефон із доказами його листування з російським гру.</p>
<p>Наразі слідчі Служби безпеки повідомили фігуранту про підозру за ч. 2 ст. 111 Кримінального кодексу України (державна зрада, вчинена в умовах воєнного стану).</p>
<p>Зловмисник перебуває під вартою. Йому загрожує довічне ув’язнення.</p>
<p>Раніше <a href="https://armyinform.com.ua/2024/03/01/15-rokiv-otrymav-rosijskyj-shpygun-yakyj-udavav-z-sebe-instruktora/">стало відомо</a>, що до 15 років засуджено російського шпигуна, який удавав із себе інструктора.</p>
<p> </p>
</div>

<p>Source: <a href="https://armyinform.com.ua/2024/03/04/u-dnipri-zatrymaly-rosijskogo-shpyguna-za-ppo/">https://armyinform.com.ua/2024/03/04/u-dnipri-zatrymaly-rosijskogo-shpyguna-za-ppo/</a></p>
</body></html>