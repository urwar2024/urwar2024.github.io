<html><body>
<h1>Для Збройних Сил України закупили 20 тисяч тактичних навушників</h1>
<hr/>
Author: Army Inform
<br>
Categories: Важливо, Новини
<br>
Description: Про це АрміяInform повідомили в пресслужбі ДОТ.    Зазначається, що закуплено 15 тисяч...
<br>
Published Time: 2024-03-04T11-53-99
<br>
Tags: Державний оператор тилу, закупівлі для армії, тактичні навушники
<br>
Images: <a href="https://armyinform.com.ua/wp-content/uploads/2024/03/667486.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="537" src="../ORI/ArmyInform/Images/2024-03-04T11-53-99/000000.jpg" srcset="../ORI/ArmyInform/Images/2024-03-04T11-53-99/000000.jpg" width="750"/> </figure><!-- .post-thumbnail -->
<p><strong> Державний оператор тилу закупив 20 000 тактичних навушників для Збройних Сил України. </strong></p>
<p>Про це АрміяInform повідомили в пресслужбі ДОТ.</p>
<p>Зазначається, що закуплено 15 тисяч навушників PELTOR Comtac 3M і 5 тисяч Sordin Hadband. Загальна економія на закупівлі становить 160 млн грн від орієнтовної вартості.</p>
<p>Тактичні навушники PELTOR 3M закупили за 15 896 грн за одиницю — на 23% дешевше за ціну останньої закупівлі Міністерства оборони України.</p>
<p>Тактичні навушники Sordin Hadband вдалося придбати за 12 355 грн за одиницю. Це на 37% дешевше, ніж ціна в останній закупівлі МОУ в грудні.</p>
<p>Аукціон відбувся 19 лютого. Участь у торгах взяли 7 учасників. Значна економія була досягнута завдяки розширенню конкуренції.</p>
<p>«Якщо порахувати економію відносно ціни, за якою аналогічні навушники закуповувало Міністерство оборони у 2023 році, то на обсягах теперішньої закупівлі ми зекономили 105 мільйонів гривень», — зазначила Вікторія Виноградова, директорка з управління закупівлями ДОТ.</p>
<p>Весь товар перед поставкою ЗСУ буде перевірений на відповідність технічним вимогам у незалежних лабораторіях. Поставки очікуються вже наприкінці березня.</p>
<p>Як повідомляла АрміяInform, заступник Міністра оборони України Дмитро Кліменков <a href="https://armyinform.com.ua/2024/03/01/u-minoborony-rozpovily-yak-vyrishuyut-problemy-v-oboronnyh-zakupivlyah/">розповів про реформи</a> в системі оборонних закупівель України.</p>
<p>Після кількох скандалів, пов’язаних із закупівлями, в Міноборони вирішили реформувати систему. Зокрема, були розформовані органи, які займалися закупівлями раніше.</p>
<p>Натомість створено дві агенції, які мають одноосібне право закуповувати товари для військових. Саме ж Міністерство оборони тепер забезпечує політику, нагляд та формує список того, що потрібно.</p>
</div>

<p>Source: <a href="https://armyinform.com.ua/2024/03/04/dlya-zbrojnyh-syl-ukrayiny-zakupyly-20-tysyach-taktychnyh-navushnykiv/">https://armyinform.com.ua/2024/03/04/dlya-zbrojnyh-syl-ukrayiny-zakupyly-20-tysyach-taktychnyh-navushnykiv/</a></p>
</body></html>