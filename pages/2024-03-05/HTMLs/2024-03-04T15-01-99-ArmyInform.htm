<html><body>
<h1>У кіберполіції  розповіли, як донатити Силам оборони, а не шахраям</h1>
<hr/>
Author: Army Inform
<br>
Categories: Новини
<br>
Description: Про це повідомила 4 березня кіберполіція, яка дала кілька порад щодо правильних...
<br>
Published Time: 2024-03-04T15-01-99
<br>
Tags: Кіберполіція, шахраї
<br>
Images: <a href="https://armyinform.com.ua/wp-content/uploads/2024/03/donatyty-pravylno-e1709557178705.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="650" src="../ORI/ArmyInform/Images/2024-03-04T15-01-99/000000.jpg" srcset="../ORI/ArmyInform/Images/2024-03-04T15-01-99/000000.jpg" width="940"/> </figure><!-- .post-thumbnail -->
<p><strong> Волонтерський рух в Україні став феноменом, але шахраї вловили тренд і почали видавати себе за волонтерів і благодійні фонди, аби привласнити гроші людей. </strong></p>
<p>Про це <a href="https://t.me/CyberpolUA/2113" rel="nofollow" target="_blank">повідомила</a> 4 березня кіберполіція, яка дала кілька порад щодо правильних пожертвувань.</p>
<p>Зокрема, у відомстві радять у відповідь на прохання скинути гроші на збір від друзів чи знайомих, переконатися, що повідомлення опубліковане справді цією людиною, а не шахраєм, який отримав доступ до акаунту користувача.</p>
<p>В інших випадках для перевірки збору рекомендуються такі кроки:</p>
<ul>
<li>попросіть звіти за попередні періоди та збори;</li>
<li>дізнайтеся більше про цю особу чи волонтера;</li>
<li>скористайтеся пошуком зображень в Google (https://images.google.com/) для перевірки фотографій та скріншотів документів під збором;</li>
<li>перевірте справжність посвідчення волонтера.</li>
</ul>
<p>Шахраї можуть прикриватися відомими фондами або вигадувати ті, що не існують. Щоб переконатися, що благодійний фонд чи громадська організація справжні, зробіть такі кроки:</p>
<ul>
<li>перевірте їх членство в професійних асоціаціях, на кшталт <a href="https://vboabu.org.ua/" rel="nofollow" target="_blank">https://vboabu.org.ua/</a>;</li>
<li>перевірте, чи внесений ЄДРПОУ до реєстрів (<a href="https://usr.minjust.gov.ua/content/free-search" rel="nofollow" target="_blank">https://usr.minjust.gov.ua/content/free-search</a>);</li>
<li>попросіть відомості про засновників та звіти за попередні роки — це публічна інформація;</li>
<li>дізнайтеся про співпрацю з відомими організаціями, волонтерами та публічними особами тощо.</li>
</ul>
<p>Окрім цього, не вводьте повні дані банківської картки (термін дії, CVV-код) при здійсненні пожертв — ця інформація може потрапити до шахраїв.</p>
<p>Якщо ви все ж побоюєтеся відправляти кошти невідомим волонтерам і організаціям, завжди можна долучитися до зборів відомих фондів.</p>
<p>Раніше <a href="https://armyinform.com.ua/2024/02/24/shahrayi-zlamaly-akaunty-praczivnykiv-verhovnoyi-rady-shhob-obduryty-rodychiv-polonenyh/">повідомлялося</a>, що шахраї зламали акаунти працівників Верховної Ради, щоб обдурити родичів полонених.</p>
</div>

<p>Source: <a href="https://armyinform.com.ua/2024/03/04/kiberpolicziya-rozpovila-yak-donatyty-sylam-oborony-a-ne-shahrayam/">https://armyinform.com.ua/2024/03/04/kiberpolicziya-rozpovila-yak-donatyty-sylam-oborony-a-ne-shahrayam/</a></p>
</body></html>