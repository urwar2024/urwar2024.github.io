<html><body>
<h1>Уряд шукатиме додаткові кошти на оборону всередині країни та за кордоном</h1>
<hr/>
Author: Army Inform
<br>
Categories: Новини
<br>
Description: Про це на пресконференції 4 березня заявив Прем'єр-міністр Денис Шмигаль.    «У...
<br>
Published Time: 2024-03-04T16-58-99
<br>
Tags: витрати на оборону, Денис Шмигаль, Фінанси
<br>
Images: <a href="https://armyinform.com.ua/wp-content/uploads/2023/05/shmygal-zzzz.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="541" src="../ORI/ArmyInform/Images/2024-03-04T16-58-99/000000.jpg" srcset="../ORI/ArmyInform/Images/2024-03-04T16-58-99/000000.jpg" width="820"/> </figure><!-- .post-thumbnail -->
<p><strong> Цього року 1,7 трлн грн закладено в бюджеті сектору безпеки і оборони, тоді як торік було майже 2 трлн грн.  </strong></p>
<p>Про це на пресконференції 4 березня <a href="https://www.youtube.com/live/I519b4dLnyc?si=61I2gIN3vJppqd6z" rel="nofollow" target="_blank">заявив</a> Прем’єр-міністр Денис Шмигаль.</p>
<p>«У будь-якому випадку в цьому році при тій інтенсивності бойових дій, яка є сьогодні, нам потрібно буде приймати рішення щодо додаткового фінансування наших Сил безпеки та оборони», —  заявив Денис Шмигаль.</p>
<p>Водночас Прем’єр висловив думку, що не будуть потрібні ті обсяги дофінансування, які називають різні експерти.</p>
<p>За його словами, українські підприємства нині потужно розвивають свої спроможності з виробництва військової техніки, боєприпасів тощо.</p>
<p>«На ці речі нам потрібні будуть кошти, і ми зараз їх активно вишуковуємо спільно з Міноборони, Мінстратегпромом, дивимося на інструменти державних гарантій. Працюємо з партнерами щодо цього», — сказав Денис Шмигаль.</p>
<p>За його даними, для військових оборонних закупівель Велика Британія надала Україні 3,5 млрд фунтів стерлінгів. Також є домовленість з італійським державним агентством про виділення Україні 1,5 млрд євро. А США виділять для оборонних закупівель для України 3 млрд доларів.</p>
<p>«У нас є внутрішній ресурс і великий зовнішній ресурс, який в бюджеті не врахований, але він існує», — запевнив Денис Шмигаль.</p>
<p>Раніше <a href="https://armyinform.com.ua/2024/03/04/uryad-vydilyv-majzhe-40-mlrd-grn-na-prydbannya-bezpilotnykiv/">стало відомо</a>, що уряд виділив майже 40 млрд грн на придбання безпілотників.</p>
</div>

<p>Source: <a href="https://armyinform.com.ua/2024/03/04/uryad-shukatyme-dodatkovi-koshty-na-oboronu-vseredyni-krayiny-ta-za-kordonom/">https://armyinform.com.ua/2024/03/04/uryad-shukatyme-dodatkovi-koshty-na-oboronu-vseredyni-krayiny-ta-za-kordonom/</a></p>
</body></html>