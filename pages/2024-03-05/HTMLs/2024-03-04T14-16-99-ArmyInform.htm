<html><body>
<h1>Реклама в TikTok та «лісові стежки» до ЄС — СБУ ліквідувала нові «схеми для ухилянтів»</h1>
<hr/>
Author: Army Inform
<br>
Categories: Новини
<br>
Description: Про це інформує Служба безпеки України.    У результаті комплексних заходів у різних...
<br>
Published Time: 2024-03-04T14-16-99
<br>
Tags: stoprussia, агресія рф, війна, вторгнення рф, СБУ
<br>
Images: <a href="https://armyinform.com.ua/wp-content/uploads/2024/03/2d0251f381f536ae323e2b54b2fd279f.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/747b73f63f15ed325b32cca874fa35e7.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/023ba87400be463319749d3d12899f40.jpeg">000002.jpeg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../ORI/ArmyInform/Images/2024-03-04T14-16-99/000000.jpeg" srcset="../ORI/ArmyInform/Images/2024-03-04T14-16-99/000000.jpeg" width="2000"/> </figure><!-- .post-thumbnail -->
<p><strong> Служба безпеки заблокувала ще три схеми ухилення від мобілізації та незаконного виїзду за кордон чоловіків призовного віку. </strong></p>
<p>Про це <a href="https://ssu.gov.ua/novyny/sbu-likviduvala-novi-skhemy-dlia-ukhyliantiv-zatrymano-retsydyvista-yakyi-vzhe-mav-sudymist-za-perepravlennia-nelehaliv" rel="nofollow" target="_blank">інформує</a> Служба безпеки України.</p>
<p>У результаті комплексних заходів у різних регіонах України затримано організаторів оборудок.</p>
<p>«Серед них — фігурант, який використовував підроблене посвідчення неіснуючого „комітету по боротьбі з корупцією“. За гроші зловмисники пропонували військовозобов’язаним уникнути призову та втекти за кордон в обхід контрольно-пропускних пунктів. Вартість таких „послуг“ ділки оцінювали до 12 тис. американських доларів. Сума залежала від терміновості втечі та її способу», — зазначили у відомстві.</p>
<p>На Одещині правоохоронці затримали трьох ділків, які організували канал втечі ухилянтів до Євросоюзу. Для пошуку клієнтів фігуранти розміщували «рекламу» в соцмережі TikTok.</p>
<p>Потім ховали втікачів у вантажних відсіках фур та перевозили їх до кордону. Там ухилянтам видавали надувний човен для переправлення до сусідньої країни через прикордонну річку.</p>
<p>Ще один «маршрут» пролягав через заздалегідь підготовлені лісові стежки. Після перетину кордону втікачів зустрічав один з організаторів «схеми» і за додаткову плату допомагав їм легалізуватися за межами України.</p>
<img alt="" class="alignnone size-full wp-image-547553" height="1333" loading="lazy" sizes="(max-width: 2000px) 100vw, 2000px" src="../ORI/ArmyInform/Images/2024-03-04T14-16-99/000001.jpeg" srcset="../ORI/ArmyInform/Images/2024-03-04T14-16-99/000001.jpeg" width="2000"/>
<p>Як зазначається, на Буковині нейтралізовано злочинне угруповання, яке організувало ще один канал нелегальної міграції до ЄС. Лідером групи був рецидивіст, який вже мав судимість за переправлення нелегалів через кордон. Разом з двома спільниками вони виводили ухилянтів до сусідньої країни через лісові масиви.</p>
<p>За даними слідства, один з учасників угруповання використовував підроблене посвідчення громадського «антикорупціонера». Цю підробку він пред’являв на блокпостах, коли перевозив ухилянтів до «пункту призначення» поблизу кордону.</p>
<img alt="" class="alignnone size-full wp-image-547552" height="1333" loading="lazy" sizes="(max-width: 2000px) 100vw, 2000px" src="../ORI/ArmyInform/Images/2024-03-04T14-16-99/000002.jpeg" srcset="../ORI/ArmyInform/Images/2024-03-04T14-16-99/000002.jpeg" width="2000"/>
<p>Також на Закарпатті було затримано ще трьох мешканців регіону, які намагались переправити через так звану «зеленку» до ЄС декількох потенційних призовників з Рахівського району.</p>
<p>За всіма викритими фактами тривають розслідування для встановлення всіх обставин злочинів та притягнення винних до відповідальності.</p>
<p>Комплексні заходи проводили спільно з Національною поліцією за процесуального керівництва прокуратури.</p>
<p>Як повідомляла АрміяInform, двох львів’ян арештували за спробу <a href="https://armyinform.com.ua/2024/02/28/dvoh-lvivyan-areshtuvaly-za-sprobu-pidkupyty-prykordonnykiv-i-vyvezty-troh-uhylyantiv/">підкупити прикордонників</a> і вивезти трьох ухилянтів.</p>
</div>

<p>Source: <a href="https://armyinform.com.ua/2024/03/04/reklama-v-tiktok-ta-lisovymy-stezhkamy-v-yes-sbu-likviduvala-novi-shemy-dlya-uhylyantiv/">https://armyinform.com.ua/2024/03/04/reklama-v-tiktok-ta-lisovymy-stezhkamy-v-yes-sbu-likviduvala-novi-shemy-dlya-uhylyantiv/</a></p>
</body></html>