<html><body>
<div class='article'>
<div class='title'><h1>Міноборони про зміни у процесі мобілізації: українці добре розуміють необхідність захищати країну</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це йдеться у коментарі Міністерства оборони України щодо процесу мобілізації виданню...'/>
<meta property='published_time' content='2024-03-13T19:31:00+08:00'/>
<meta property='tags' content=''/>
<meta property='images' content='https://armyinform.com.ua/wp-content/uploads/2022/05/dpdy_ppxgaejltw-scaled.jpg'/>
Author: Army Inform
<br>
Categories: Важливо, Новини
<br>
Description: Про це йдеться у коментарі Міністерства оборони України щодо процесу мобілізації виданню...
<br>
Published Time: 2024-03-13T19:31:00+08:00
<br>
Tags: 
<br>
Images: <a href="https://armyinform.com.ua/wp-content/uploads/2022/05/dpdy_ppxgaejltw-scaled.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" sizes="(max-width: 1200px) 100vw, 1200px" src="../../ORI/ArmyInform/Images/2024-03-13T19-31-00-08-00/000000.jpg" srcset="../../ORI/ArmyInform/Images/2024-03-13T19-31-00-08-00/000000.jpg" width="1200"/> </figure><!-- .post-thumbnail -->
<p><strong> Зміни до закону про мобілізацію також дадуть можливість зрозуміти мобілізаційний потенціал в державі через вдосконалення процесу військового обліку, створення відповідних цифрових механізмів. </strong></p>
<p>Про це йдеться у <a href="https://www.facebook.com/MinistryofDefence.UA/posts/pfbid02ma75WCvgz1B2UwuZDyNZ6GfqQCq8ZebggMrHjGtwXBBPK621aQx4Kgi9yhrw5DfVl" rel="nofollow" target="_blank">коментарі</a> Міністерства оборони України щодо процесу мобілізації виданню Financial Times.</p>
<p>У Міноборони наголосили, що українці добре розуміють необхідність захищати власну країну.</p>
<p>Рекрутингова кампанія МОУ, яка тільки розпочалася й поки що пропонує набір на обмежене коло військових спеціальностей, вже продемонструвала, що ніякого загального нерозуміння немає. На майже 8 тисяч відкритих вакансій маємо понад 90 тисяч заявок.</p>
<p>«Щодо кількості мобілізованих. Відразу зазначимо, що з міркувань безпеки ми не можемо коментувати точної кількості необхідних для залучення людей до Сил оборони. При цьому, 400-500 тисяч є загальними оцінками, які коригуються, залежно від розвитку подій на театрі бойових дій, та які неможливо задовольнити одразу», — пояснили у відомстві.</p>
<p>Зазначається, що наразі триває процес посилення збройних сил, зокрема, необхідний і для того, щоб мати можливість звільнити з війська тих, хто боронить державу з перших днів повномасштабного вторгнення.</p>
<p>«Визначення кінцевого терміну служби є вкрай важливим. Зараз Верховна Рада розглядає законопроєкт, яким запропоновано встановити такий термін на рівні 36 місяців», — підкреслили у Міноборони.</p>
<p>Також наголошується, що зміни до механізму мобілізації стосуються підготовки військовослужбовців. Під час воєнного стану така підготовка становитиме до 3 місяців, що включає базову загальновійськову підготовку та підготовку за фахом.</p>
<p>«Наше завдання, зробити так, щоб кожен військовозобовʼязаний мав чітке уявлення про те, як проходитиме підготовка, відбір в підрозділи, служба, які гарантії дає держава, яким буде термін служби тощо. Саме нерозуміння цих деталей, яке, на жаль, існує, є тим бар’єром, який змушує частину людей уникати мобілізації в Сили оборони», — зазначили у Міноборони.</p>
<p>У відомстві додали, що новий законопроєкт пропонує мобілізацію певної частини поліцейських, утім, відсоток має бути визначено таким чином, щоб поліція й далі виконувала свою функцію забезпечення правопорядку.</p>
<p>Що стосується Служби безпеки України, то у Міноборони звернули увагу, що СБУ має як власні бойові підрозділи, що ведуть бойові дії безпосередньо на лінії зіткнення, так і ті, що планують та здійснюють операції з ураження сил ворога в його тилу.</p>
<p>При цьому, Служба безпеки виконує надзвичайно важливу роль у некінетичній протидії російській агресії, боротьбі зі шпигунством, інформаційній протидії, протистоянні кіберзагрозам, виконують завдання розвідувального та антитерористичного характеру тощо.</p>
<p>«Загалом заклики відправити на фронт поліцейських та військовослужбовців СБУ, на жаль, використовуються спекулятивно, для поширення думки, що захист України не є справою всіх її громадян, а лише завданням окремих кіл суспільства», — зазначили у Міноборони.</p>
<p>У міністерстві додали, що повномасштабній агресії неможливо протистояти виключно силами професіоналів. Коли на Україну напала держава із втричі більшим населенням та суттєвою перевагою у чисельності війська й спроможності ВПК, мобілізація громадян, придатних до військової служби — єдиний механізм, що дозволяє стримати ворога та врятувати країну, міста, людей.</p>
<p>Що стосується військовослужбовців, які знаходяться в тилу, то у Міноборони зазначили, що в жодній сучасній війні на фронті не може перебувати більшість військовослужбовців.</p>
<p>«Логістика, розвідка, забезпечення, планування, командування, операції некінетичного впливу, розробка й модифікація та ремонт озброєння, лікування та реабілітація військових, підготовка та перепідготовка, інформаційний супровід та багато всього іншого — це небойові задачі, без яких сучасна війна не є можливою», — пояснили у МОУ.</p>
<p>Водночас зазначається, що Міністерство оборони працює над оцінкою ефективності використання військовослужбовців, тому, зокрема, Міністр оборони наказав провести функціональний аудит підрозділів МОУ та Генерального штабу, який триває.</p>
<p>Як повідомляла АрміяInform, Комітет з питань національної безпеки, оборони та розвідки вже більш ніж удвічі<a href="https://armyinform.com.ua/2024/03/13/zakon-pro-mobilizacziyu-shhodnya-profilnyj-komitet-rozglyadaye-blyzko-300-pravok/"> зменшив</a> кількість правок до законопроєкту про мобілізацію.</p>
<p>При цьому Комітет відхилив усі пропозиції щодо тимчасових обмежень для «ухилянтів», а залишив тільки норму щодо обмеження керування транспортним засобом.</p>
</div>
</div>
<div class='source'><p>Source: <a href="https://armyinform.com.ua/2024/03/13/minoborony-pro-zminy-u-proczesi-mobilizacziyi-ukrayinczi-dobre-rozumiyut-neobhidnist-zahyshhaty-krayinu/">https://armyinform.com.ua/2024/03/13/minoborony-pro-zminy-u-proczesi-mobilizacziyi-ukrayinczi-dobre-rozumiyut-neobhidnist-zahyshhaty-krayinu/</a></p></div>
</div>
</body></html>