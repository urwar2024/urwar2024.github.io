<html><body>
<div class='article'>
<div class='title'><h1>Державний оператор тилу за три місяці уклав 87 договорів на суму 12 млрд гривень</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Державний оператор тилу (DОТ) — державна агенція, що забезпечує потреби...'/>
<meta property='published_time' content='2024-03-13T12:44:00+08:00'/>
<meta property='tags' content='ProZorro, ДОТ, потреби ЗСУ, речове забезпечення'/>
<meta property='images' content='https://armyinform.com.ua/wp-content/uploads/2024/03/1_3.webp'/>
Author: Army Inform
<br>
Categories: Новини
<br>
Description: Про це інформує Державний оператор тилу (DОТ) — державна агенція, що забезпечує потреби...
<br>
Published Time: 2024-03-13T12:44:00+08:00
<br>
Tags: ProZorro, ДОТ, потреби ЗСУ, речове забезпечення
<br>
Images: <a href="https://armyinform.com.ua/wp-content/uploads/2024/03/1_3.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="400" src="../../ORI/ArmyInform/Images/2024-03-13T12-44-00-08-00/000000.png" srcset="../../ORI/ArmyInform/Images/2024-03-13T12-44-00-08-00/000000.png" width="657"/> </figure><!-- .post-thumbnail -->
<p><strong> За три місяці роботи Державний оператор тилу оголосив 144 процедури на закупівлю товарів для ЗСУ. З них 95% — через електронну систему Prozorro. 5% становить процедура прямих договорів, яка була використана у разі доведення потреби, як нагальної, тобто такої, що через стислі строки не дозволяє провести процедуру з використанням Prozorro.  </strong></p>
<p>Про це <a href="https://dotua.org/ua/za-3-misiaci-roboti-derzavnii-operator-tilu-uklav-87-dogovoriv-na-sumu-12-mlrd-griven/" rel="nofollow" target="_blank">інформує</a> Державний оператор тилу (DОТ) — державна агенція, що забезпечує потреби Збройних Сил України.</p>
<p>Так, станом на 11 березня ДОТ уклав 87 договорів на суму 12 млрд грн, з них:</p>
<ul>
<li>55 договорів за напрямом речове забезпечення,</li>
<li>2 договори на постачання одноразового посуду,</li>
<li>30 договорів за напрямом пально-мастильні матеріали.</li>
</ul>
<p>«Завдяки конкурентним торгам ДОТ вдалося зекономити 2,9 млрд грн порівняно з цінами до початку роботи Державного оператора тилу. По речовому забезпеченню економія склала 10%, а по пально-мастильним матеріалам — 26%», — заявили у відомстві.</p>
<p>На початок березня постачальники доставили ЗСУ 52% товарів від закупленого обсягу. При цьому 23% товарів від укладених договорів на речове майно вже поставлено. Щодо пально-мастильних матеріалів цей показник становить 72%.</p>
<p>За повідомленням Державного оператора тилу, вже 1 квітня очікуються перші поставки харчування.</p>
<p>«Наразі ДOT уклав договори на постачання харчування за результатами першого раунду збору комерційних пропозицій. Договори були укладені в межах чинного законодавства без використання електронної системи із компаніями-виробниками харчової продукції», — резюмують в державній агенції.</p>
<p>Нагадаємо, що 11 березня був оголошений другий раунд збору комерційних пропозицій. До кінця тижня, як обіцяють у ДОТ, в системі Prozorro буде надано звіт про укладені договори включно із назвами компаній.</p>
<p>Як повідомляла <a href="https://armyinform.com.ua/2024/03/06/glib-kanyevskyj-meta-minoborony-onovlena-arhitektura-zakupivel-dlya-zsu-za-standartamy-nato/">АрміяInform</a>, Міністерство оборони України вибудовує нову архітектуру закупівель, яка відповідатиме стандартам НАТО та працюватиме за найкращими практиками корпоративного управління.</p>
</div>
</div>
<div class='source'><p>Source: <a href="https://armyinform.com.ua/2024/03/13/derzhavnyj-operator-tylu-za-try-misyaczi-uklav-87-dogovoriv-na-sumu-12-mlrd-gryven/">https://armyinform.com.ua/2024/03/13/derzhavnyj-operator-tylu-za-try-misyaczi-uklav-87-dogovoriv-na-sumu-12-mlrd-gryven/</a></p></div>
</div>
</body></html>