<html><body>
<div class='article'>
<div class='title'><h1>Псевдонім не допоміг: затримано херсонку, яка перетворювала лікарні на військові шпиталі для росіян</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.  Як зазначили у відомстві, фігуранткою виявилась...'/>
<meta property='published_time' content='2024-03-13T12:21:00+08:00'/>
<meta property='tags' content='stoprussia, агресія рф, вторгнення рф, колаборантка'/>
<meta property='images' content='https://armyinform.com.ua/wp-content/uploads/2024/03/zavantazhennya.jpg'/>
Author: Army Inform
<br>
Categories: Новини
<br>
Description: Про це інформує Служба безпеки України.  Як зазначили у відомстві, фігуранткою виявилась...
<br>
Published Time: 2024-03-13T12:21:00+08:00
<br>
Tags: stoprussia, агресія рф, вторгнення рф, колаборантка
<br>
Images: <a href="https://armyinform.com.ua/wp-content/uploads/2024/03/zavantazhennya.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1333" sizes="(max-width: 2000px) 100vw, 2000px" src="../../ORI/ArmyInform/Images/2024-03-13T12-21-00-08-00/000000.jpg" srcset="../../ORI/ArmyInform/Images/2024-03-13T12-21-00-08-00/000000.jpg" width="2000"/> </figure><!-- .post-thumbnail -->
<p><strong> Служба безпеки затримала ще одну посадовицю-колаборантку, яка співпрацювала з рф під час окупації Херсона. </strong></p>
<p class="">Про це <a href="https://ssu.gov.ua/novyny/sbu-zatrymala-deputatku-khersonskoi-oblrady-yaka-dopomahala-saldo-vidkryvaty-viiskovi-shpytali-rf-u-zakhoplenykh-likarniakh" rel="nofollow" target="_blank">інформує</a> Служба безпеки України.</p>
<p class="">Як зазначили у відомстві, фігуранткою виявилась чинна депутатка місцевої облради. Після захоплення обласного центру вона підтримала російських загарбників та запропонувала їм свою допомогу у війні проти України.</p>
<p class="">За особистої протекції гауляйтера Сальдо колаборантку призначили очільницею так званого управління охорони здоров’я у складі місцевої окупаційної адміністрації рф.</p>
<p class="">«На цій „посаді“ вона організовувала переобладнання захоплених лікарень під військові шпиталі для поранених рашистів. Крім цього, зловмисниця займалась постачанням медпрепаратів для російських військ та окупаційних органів країни-агресора», — йдеться в повідомленні.</p>
<p class="">Слідством встановлено, щоб конспіруватися, колаборантка обрала собі псевдонім, який використовувала під час «оформлення» до псевдоустанови та в подальшій підривній діяльності на користь рф.</p>
<p class="">Після звільнення Херсона фігурантка зашилась у місті, сподіваючись уникнути правосуддя, позиціонуючи себе «поза політикою».</p>
<p class="">Через певний час зловмисниця планувала втекти до тимчасово окупованого Криму під вигаданим ім’ям. Але СБУ своєчасно викрила колаборантку і затримала її.</p>
<p class="">«На підставі зібраних доказів слідчі Служби безпеки повідомили їй про підозру за ч. 5 ст. 111-1 Кримінального кодексу України (колабораційна діяльність, добровільне зайняття громадянином України посади, пов’язаної з виконанням організаційно-розпорядчих або адміністративно-господарських функцій у незаконних органах влади, створених на тимчасово окупованій території)», — розповіли в СБУ.</p>
<p class="">Наразі депутатка перебуває під вартою. Їй загрожує до 10 років тюрми з конфіскацією майна.</p>
<p class="">Комплексні заходи проводили співробітники СБУ в Херсонській області за процесуального керівництва обласної прокуратури.</p>
<p>Як повідомляла АрміяInform, 12 років тюрми загрожує колаборантці, яка <a href="https://armyinform.com.ua/2024/03/13/12-rokiv-tyurmy-zagrozhuye-kolaborantczi-yaka-namagalas-zirvaty-kontrnastup-zsu-na-harkivshhyni/">намагалась зірвати контрнаступ ЗСУ на Харківщині</a>.</p>
<p>Нагадаємо, у Києві засудили продавця вуличної їжі, який <a href="https://armyinform.com.ua/2024/03/12/u-kyyevi-zasudyly-prodavczya-vulychnoyi-yizhi-yakyj-shpyguvav-za-budivlyamy-sylovyh-struktur/">шпигував</a> за будівлями силових структур.</p>
</div>
</div>
<div class='source'><p>Source: <a href="https://armyinform.com.ua/2024/03/13/psevdonim-ne-dopomig-zatrymano-hersonku-yaka-peretvoryuvala-likarni-na-vijskovi-shpytali-dlya-rosiyan/">https://armyinform.com.ua/2024/03/13/psevdonim-ne-dopomig-zatrymano-hersonku-yaka-peretvoryuvala-likarni-na-vijskovi-shpytali-dlya-rosiyan/</a></p></div>
</div>
</body></html>