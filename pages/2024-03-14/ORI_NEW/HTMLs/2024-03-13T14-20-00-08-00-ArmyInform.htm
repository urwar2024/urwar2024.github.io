<html><body>
<div class='article'>
<div class='title'><h1>Двом катам з Луганщини повідомили про підозру</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив 13 березня Офіс Генерального прокурора.    За даними  слідства, один із...'/>
<meta property='published_time' content='2024-03-13T14:20:00+08:00'/>
<meta property='tags' content='Офіс Генерального прокурора, порушення законів та звичаїв війни'/>
<meta property='images' content='https://armyinform.com.ua/wp-content/uploads/2024/03/lugansk_katy.jpg'/>
Author: Army Inform
<br>
Categories: Новини
<br>
Description: Про це повідомив 13 березня Офіс Генерального прокурора.    За даними  слідства, один із...
<br>
Published Time: 2024-03-13T14:20:00+08:00
<br>
Tags: Офіс Генерального прокурора, порушення законів та звичаїв війни
<br>
Images: <a href="https://armyinform.com.ua/wp-content/uploads/2024/03/lugansk_katy.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="862" src="../../ORI/ArmyInform/Images/2024-03-13T14-20-00-08-00/000000.jpg" srcset="../../ORI/ArmyInform/Images/2024-03-13T14-20-00-08-00/000000.jpg" width="1280"/> </figure><!-- .post-thumbnail -->
<p><strong> Обидва є учасникам «лнр» і катували цивільних та військовополонених на захопленій Луганщині.  </strong></p>
<p>Про це <a href="https://t.me/pgo_gov_ua/22378" rel="nofollow" target="_blank">повідомив 13 березня</a> Офіс Генерального прокурора.</p>
<p>За даними  слідства, один із підозрюваних — луганчанин, ексміліціонер, який у 2015 році приєднався до так званого «мдб лнр».</p>
<p>На початку повномасштабного російського вторгнення він разом із представниками окупаційних військ облаштував катівню у захопленій адмінбудівлі Сватівській податковій інспекції. Там знущалися з місцевого цивільного населення.</p>
<p>Підозрюваний мав придушувати рух опору та проводити «профілактичні заходи» з проукраїнськи налаштованими людьми. Серед потерпілих <strong>—</strong> колишній міський голова, депутат райради та місцева мешканка.</p>
<p>Чоловік разом зі спільниками незаконно позбавляли волі цивільних у місті, протиправно їх утримували та катували. Затриманих били прикладом автомата та кулаками, обливали частини тіла киплячою водою, застосовували електричний струм та погрожували фізичною розправою. У такий спосіб схиляли людей до співпраці з «мдб лнр».</p>
<p>Інший підозрюваний — мешканець Сорокиного, колишній співробітник пенітенціарної служби. У 2014 році він став «заступником начальника Суходільської виправної колонії мвс лнр».</p>
<p>Після 24 лютого 2022 року особисто брав участь у катуваннях українських військовополонених, які утримувалися в окупаційній установі. Також віддавав накази на жорстоке поводження та катування своїм підлеглим.</p>
<p>За його вказівкою до військових застосовували фізичні та психологічні тортури. Привʼязували до вух дроти та били електрострумом, систематично били кийками, а також тримали без води.</p>
<p>Полонених змушували виконувати гімн держави-агресора та пісні російських виконавців під час «заходів» на підтримку рф.</p>
<p>Тепер катам повідомлено про підозру у порушенні законів та звичаїв війни (ч. 2 ст. 28  ч. 1 ст. 438 КК України).</p>
<p>Раніше <a href="https://armyinform.com.ua/2024/03/06/meshkanka-luganshhyny-vstupyla-do-lav-mvs-lnr-yiyi-zasudzheno-do-14-rokiv-uvyaznennya/">АрміяInform повідомляла</a>, що мешканку Луганська, яка вступила в «мвд лнр», засудили до 14 років.</p>
<p> </p>
</div>
</div>
<div class='source'><p>Source: <a href="https://armyinform.com.ua/2024/03/13/dvom-katam-z-luganshhyny-povidomyly-pro-pidozru/">https://armyinform.com.ua/2024/03/13/dvom-katam-z-luganshhyny-povidomyly-pro-pidozru/</a></p></div>
</div>
</body></html>