<html><body>
<div class='article'>
<div class='title'><h1>«Завдяки цьому закону я зможу подарувати нове життя»: дружина загиблого про збереження репродуктивних клітин</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Публікації'/>
<meta property='description' content='АрміяInform запитала дружину загиблого на фронті військового-добровольця Віталія...'/>
<meta property='published_time' content='2024-03-13T15:28:00+08:00'/>
<meta property='tags' content='ДНК, кріоконсервація, Репродукція'/>
<meta property='images' content='https://armyinform.com.ua/wp-content/uploads/2024/03/880lifestory.jpg,
https://armyinform.com.ua/wp-content/uploads/2024/03/nataliya-kyrkach-antonenko-4.jpg,
https://armyinform.com.ua/wp-content/uploads/2024/03/nataliya-kyrkach-antonenko-1.jpg,
https://armyinform.com.ua/wp-content/uploads/2024/03/nataliya-kyrkach-antonenko.jpg'/>
Author: Army Inform
<br>
Categories: Новини, Публікації
<br>
Description: АрміяInform запитала дружину загиблого на фронті військового-добровольця Віталія...
<br>
Published Time: 2024-03-13T15:28:00+08:00
<br>
Tags: ДНК, кріоконсервація, Репродукція
<br>
Images: <a href="https://armyinform.com.ua/wp-content/uploads/2024/03/880lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/nataliya-kyrkach-antonenko-4.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/nataliya-kyrkach-antonenko-1.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/nataliya-kyrkach-antonenko.jpg">000003.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt='"Thanks to this law, I will be able to give a new life": the wife of the deceased on the preservation of reproductive cells' class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-03-13T15-28-00-08-00/000000.jpg" srcset="../../ORI/ArmyInform/Images/2024-03-13T15-28-00-08-00/000000.jpg" width="2000"/> </figure><!-- .post-thumbnail -->
<p><strong> 12 березня Президент України Володимир Зеленський підписав довгоочікуваний Закон — документ дозволить зберігати й використовувати для народження дітей репродуктивні клітини загиблих військовослужбовців та військовослужбовиць. </strong></p>
<p><span style="font-weight: 400;">АрміяInform запитала дружину загиблого на фронті військового-добровольця Віталія Киркача-Антоненка — Наталію — про її з чоловіком досвід кріоконсервації та чому ухвалення цього Закону є важливим для збереження генофонду української нації. </span></p>
<h2><b>Віталіна продовжить Віталія на землі </b></h2>
<p><span style="font-weight: 400;">Наталія і Віталій Киркач-Антоненки жили в Слов’янську на Донеччині. До широкомасштабного вторгнення вони виготовляли у власній студії ексклюзивні прикраси ручної роботи з порцеляни та глини. Знаходили попит, зокрема, й на міжнародному ринку. </span></p>
<p><span style="font-weight: 400;">Віталій був проукраїнським активістом Донеччини: учасник Помаранчевої Революції, активіст ВО «Свобода» в Донецьку у 2009 році. Розвивав патріотичний рух у Слов’янську після 2014 року. </span></p>
<img alt="" class="alignnone size-full wp-image-551085" height="1542" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-13T15-28-00-08-00/000001.jpg" srcset="../../ORI/ArmyInform/Images/2024-03-13T15-28-00-08-00/000001.jpg" width="2048"/>
<p><span style="font-weight: 400;">За тиждень до вторгнення в лютому 2022 року Віталій хотів потрапити у військо, однак мав хворобу спини. Його відправили збирати документи. Але вже 24 лютого чоловікові зателефонували й запросили до лав ЗСУ. Брав участь у звільненні, зокрема, Лимана на Донеччині від окупантів.</span></p>
<p><span style="font-weight: 400;">«Українцям потрібно готуватись до участі у цій війні. Мені важко порадити, як можна до цього підготуватись психологічно. Мабуть, лише на полі бою, потрапивши у складну ситуацію, можна з’ясувати, готовий ти чи ні. Але навіть суто з практичної точки зору потрібно готуватись до відправки на фронт», — </span><a href="https://www.facebook.com/groups/1445063945716175/posts/3336420596580491/" rel="nofollow" target="_blank"><span style="font-weight: 400;">казав</span></a> <span style="font-weight: 400;">доброволець в інтерв’ю, яке опубліковане 2 листопада 2022 року.</span></p>
<p><span style="font-weight: 400;">Наприкінці жовтня 2022-го чоловік отримав коротку відпустку і на кілька днів поїхав до дружини в Київ. Тоді пара і скористалася можливістю кріоконсервації. </span></p>
<p><span style="font-weight: 400;">— Найважче було отримати відпустку, хоча б на кілька днів, щоб втілити цей план. Ми обидвоє були впевнені в правильності рішення. Коханий знав, що у випадку найстрашнішого, мене зможе підтримати тільки віра в продовження нашого спільного майбутнього в наших дітках. Піклуватися, любити, виховувати, бачити, як вони ростуть, помічати риси їх батька і кожного разу радіти цьому. Це можливість втілити майбутнє, яке повинно було б бути, якби не страшна війна, — говорить пані Наталія.</span></p>
<img alt="" class="alignnone size-full wp-image-551086" height="1653" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-13T15-28-00-08-00/000002.jpg" srcset="../../ORI/ArmyInform/Images/2024-03-13T15-28-00-08-00/000002.jpg" width="2048"/>
<p><span style="font-weight: 400;">А 9 листопада 2022 року Віталій Киркач-Антоненко загинув на Сватівському напрямку. Наталія вже була вагітною. </span></p>
<p><span style="font-weight: 400;">Майже за місяць після загибелі Віталія вона </span><a href="https://www.facebook.com/businka.ua/posts/pfbid0382WK7gWnQmKE6ZyfWLySxVeWcwPYSjhWvMPoQzMA9yswHkQGjFTjVWSpTUGFNczWl" rel="nofollow" target="_blank"><span style="font-weight: 400;">написала</span></a><span style="font-weight: 400;"> пост у ФБ про війну, про любов до чоловіка і відвідування репродуктивної клініки та поділилася своїм досвідом. </span></p>
<p><span style="font-weight: 400;">Вдова воїна закликала звернутися до репродуктивних клінік та скористатися можливістю кріоконсервації.</span></p>
<p><span style="font-weight: 400;">А 19 травня 2023-го вона народила доньку.</span></p>
<img alt="" class="alignnone wp-image-551088 size-full" height="2048" loading="lazy" sizes="(max-width: 1152px) 100vw, 1152px" src="../../ORI/ArmyInform/Images/2024-03-13T15-28-00-08-00/000003.jpg" srcset="../../ORI/ArmyInform/Images/2024-03-13T15-28-00-08-00/000003.jpg" width="1152"/>
<p><span style="font-weight: 400;">— Будь ласка, всі хто знає мого чоловіка, Віталія Киркача-Антоненка, привітайте його з тим, що він став батьком. Хто в Слов’янську, провідайте його і подаруйте Вітасику квіти. Він ніколи не зможе обійняти свою маленьку донечку, але Віталій так на неї чекав. Ми мріяли разом про цей день, уявляли нашу радість і гордість, коли зможемо взяти на руки нашого первістка. Дякую всім, хто допомагав нам весь цей час, завдяки вашій підтримці ці найстрашніші пів року ми відчували піклування та турботу, — </span><a href="https://www.facebook.com/businka.ua/posts/pfbid0KX8HFyaLCcBWKwcownvhvwgmrDvS3QjyxwnFzfM3E9MJokhx9LYbjQdtc8muqhZVl" rel="nofollow" target="_blank"><span style="font-weight: 400;">написала </span></a><span style="font-weight: 400;">вона в соціальній мережі. </span></p>
<h2><b>«Вагітність і народження дали сили триматися за життя»</b></h2>
<p><span style="font-weight: 400;">— Вагітність і народження дитини — це те, що примусило і дало сили триматися за життя. Всю любов і турботу, які переповнюють серце, направляєш на спільну з коханим дитинку. Малеча — це мій порятунок, заради якої вчишся заново радіти життю, — ділиться пані Наталія. </span></p>
<p><span style="font-weight: 400;">Вона — одна з тих, хто публічно виступав та підтримував ухвалення Закону про постмортальне батьківство. Так, вони з Віталієм вирішили, що і після його загибелі вона використає його сперму й народить ще одну дитину. </span></p>
<p><span style="font-weight: 400;">— Ухвалення цього закону є надзвичайно важливим для родин військових. Нарешті можна буде не боятися заборони та розраховувати на цю можливість — народити продовження роду свого чоловіка, таких бажаних спільних діточок. Війна принесла в наші родини непоправне горе, але в нас є можливість, завдяки цьому закону, подарувати нове життя, — наголошує жінка. </span></p>
<p><span style="font-weight: 400;">Наталія підкреслює, що зараз надзвичайно важливо «зберігати генофонд сміливих, мужніх героїв, які пішли захищати весь народ України». </span></p>
<p><span style="font-weight: 400;">— Вони ціною власного життя зупиняють жорстокого ворога, і ми всі в безмежному боргу перед ними. Разом з ними ми втрачаємо те майбутнє, яке вони будували в Україні. Їхні діти зможуть продовжити шлях  батьків — любити свою країну і її народ понад усе, — зауважує жінка. </span></p>
<p><span style="font-weight: 400;">Наталія Киркач-Антоненко радить родинам тих військових, які міркують над кріоконсервацією, але не наважуються, все ж таки зробити цей крок. </span></p>
<p><span style="font-weight: 400;">— Жінка зараз може сумніватися, а потім гірко шкодувати. Краще не закривати перед собою таку можливість. У будь-якому разі вона буде потім сама ухвалювати остаточне рішення і обирати свій шлях. Ніхто не знає, як складеться  подальша доля, але народження дитини від коханого — це та можливість, за яку треба боротися, а не відмовлятися через страхи та побоювання. Не закривайте для себе можливість почути, як сміються і побачити, як радіють життю ваші спільні дітки. Навіть у випадку непоправної втрати, — резюмувала пані Наталія.</span></p>
<h2><b>Що передбачає норма Закону </b></h2>
<p><span style="font-weight: 400;">Верховна Рада у лютому виправила норму закону щодо військовослужбовців у частині забезпечення їхнього права на біологічне батьківство.</span></p>
<p><span style="font-weight: 400;">Нардепи ухвалили в цілому законопроєкт «Про внесення змін до деяких законодавчих актів України щодо збереження генофонду Українського народу».</span></p>
<p><span style="font-weight: 400;">Документ передбачає: </span></p>
<ul>
<li aria-level="1" style="font-weight: 400;"><span style="font-weight: 400;">У разі смерті або визнання померлою людини, її репродуктивні клітини, що зберігаються в кріобанку, безплатно зберігаються ще 3 роки. Після закінчення цього терміну їхнє подальше зберігання може оплатити інша особа, якщо таке було зазначено в розпорядженні померлого про свої репродуктивні клітини.</span></li>
<li aria-level="1" style="font-weight: 400;"><span style="font-weight: 400;">Фізична особа, репродуктивні клітини якої зберігаються відповідно до законодавства, має право розпорядитися ними на випадок своєї смерті.</span></li>
<li aria-level="1" style="font-weight: 400;"><span style="font-weight: 400;">У випадку використання для зачаття дитини репродуктивних клітин особи, яка здійснила відповідне розпорядження на випадок своєї смерті, ця особа визнається батьком або матір’ю народженої в такий спосіб дитини,</span></li>
<li aria-level="1" style="font-weight: 400;"><span style="font-weight: 400;">Волевиявлення особи, вчинене та посвідчене нотаріально, до введення в дію нового закону щодо власних репродуктивних клітин, є підставою для застосування допоміжних репродуктивних технологій із використанням цих репродуктивних клітин.</span></li>
</ul>
<p><span style="font-weight: 400;">У листопаді 2023 року Володимир Зеленський підписав Закон, який дозволив захисникам державним коштом зберігати свій біоматеріал у кріобанках. Цей документ стосується як українських захисників, так і захисниць. У разі поранень, які пов’язані із репродуктивними функціями, у них буде можливість продовжити рід.</span></p>
<p><span style="font-weight: 400;">Утім, згодом з’ясувалося, що до цього ж закону ухвалили скандальну поправку, що з березня 2024 року заморожену сперму військових після їхньої загибелі будуть утилізовувати. Але підписаний учора Закон дозволить зберігати й використовувати для народження дітей репродуктивні клітини загиблих військовослужбовців та військовослужбовиць.</span></p>
<p><i><span style="font-weight: 400;">Фото із соціальних мереж Наталії Киркач-Антоненко</span></i></p>
</div>
</div>
<div class='source'><p>Source: <a href="https://armyinform.com.ua/2024/03/13/zavdyaky-czomu-zakonu-ya-zmozhu-podaruvaty-nove-zhyttya-druzhyna-zagyblogo-pro-zberezhennya-reproduktyvnyh-klityn/">https://armyinform.com.ua/2024/03/13/zavdyaky-czomu-zakonu-ya-zmozhu-podaruvaty-nove-zhyttya-druzhyna-zagyblogo-pro-zberezhennya-reproduktyvnyh-klityn/</a></p></div>
</div>
</body></html>