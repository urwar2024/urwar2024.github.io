<html><body>
<div class='article'>
<div class='title'><h1>Єврокомісія підготувала проєкт переговорної рамки про вступ України до ЄС</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться на сайті Єврокомісії.    Зазначається, що ці рамки встановлюють правила та...'/>
<meta property='published_time' content='2024-03-13T09:13:00+08:00'/>
<meta property='tags' content='вступ до ЄС, Дмитро Кулеба, євроатлантична інтеграції, Єврокомісія'/>
<meta property='images' content='https://armyinform.com.ua/wp-content/uploads/2024/03/ilyustratyvne-foto_large-2.jpg'/>
Author: Army Inform
<br>
Categories: Новини
<br>
Description: Про це йдеться на сайті Єврокомісії.    Зазначається, що ці рамки встановлюють правила та...
<br>
Published Time: 2024-03-13T09:13:00+08:00
<br>
Tags: вступ до ЄС, Дмитро Кулеба, євроатлантична інтеграції, Єврокомісія
<br>
Images: <a href="https://armyinform.com.ua/wp-content/uploads/2024/03/ilyustratyvne-foto_large-2.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="597" src="../../ORI/ArmyInform/Images/2024-03-13T09-13-00-08-00/000000.jpg" srcset="../../ORI/ArmyInform/Images/2024-03-13T09-13-00-08-00/000000.jpg" width="1140"/> </figure><!-- .post-thumbnail -->
<p><strong> Європейська комісія подала до Європейської ради пропозиції щодо проєкту переговорних рамок для України та Молдови та дасть усний звіт про прогрес обох країн на шляху до євроінтеграції. </strong></p>
<p>Про це <a href="https://ec.europa.eu/commission/presscorner/detail/en/ip_24_1423" rel="nofollow" target="_blank">йдеться</a> на сайті Єврокомісії.</p>
<p>Зазначається, що ці рамки встановлюють правила та принципи переговорів щодо вступу з кожною країною-кандидатом. Також ЄК повідомила про плани надати Раді усний звіт про прогрес, досягнутий обома країнами щодо виконання рекомендацій, наданих Комісією у звіті про розширення від 8 листопада.</p>
<p>«Проєкт рамок, підготовлений Європейською комісією, складається з трьох частин:</p>
<ol>
<li>принципи, що регулюють переговори про вступ;</li>
<li>суть переговорів;</li>
<li>процедура переговорів.</li>
</ol>
<p>Метою переговорів є прийняття Україною та Молдовою нормативно-правової бази ЄС у повному обсязі та забезпечення її повної імплементації та виконання», — йдеться в повідомленні.</p>
<p>Проєкт переговорних рамок ґрунтується на досвіді минулих розширень і на поточних переговорах щодо вступу.</p>
<p>Як зазначили у Єврокомісії, надалі Європейська рада має розпочати внутрішнє обговорення цих текстів. Після того, як Єврорада затвердить переговорні рамки, головуюча у Раді ЄС країна представить узгоджену спільну позицію ЄС на першій міжурядовій конференції з кожною країною, що ознаменує офіційний початок переговорів про вступ. На цьому етапі переговорні рамки будуть оприлюднені.</p>
<p>Міністр закордонних справ України Дмитро Кулеба <a href="https://twitter.com/DmytroKuleba/status/1767611685693485315" rel="nofollow" target="_blank">привітав</a> доопрацьовані пропозиції Європейської комісії щодо проєкту Рамкової угоди з Україною, яка буде представлена Раді.</p>
<p>«Європейський Союз поступово рухається до своїх природних політичних кордонів. У нинішніх умовах це цілком слушна стратегія, яка забезпечить багаторічний мирний і демократичний розвиток для всіх європейців і країн-членів ЄС», — написав очільник МЗС у Twitter.</p>
</div>
</div>
<div class='source'><p>Source: <a href="https://armyinform.com.ua/2024/03/13/yevrokomisiya-pidgotuvala-proyekt-peregovornoyi-ramky-pro-vstup-ukrayiny-do-yes/">https://armyinform.com.ua/2024/03/13/yevrokomisiya-pidgotuvala-proyekt-peregovornoyi-ramky-pro-vstup-ukrayiny-do-yes/</a></p></div>
</div>
</body></html>