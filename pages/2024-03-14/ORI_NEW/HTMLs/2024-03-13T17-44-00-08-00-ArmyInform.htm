<html><body>
<div class='article'>
<div class='title'><h1>Віднині для перебування у прикордонній смузі будуть потрібні спеціальні документи</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила 13 березня Державна прикордонна служба України.    Особи, які планують...'/>
<meta property='published_time' content='2024-03-13T17:44:00+08:00'/>
<meta property='tags' content='державний кордон, ДПСУ, прикордонна смуга'/>
<meta property='images' content='https://armyinform.com.ua/wp-content/uploads/2023/06/kordon.jpg'/>
Author: Army Inform
<br>
Categories: Новини
<br>
Description: Про це повідомила 13 березня Державна прикордонна служба України.    Особи, які планують...
<br>
Published Time: 2024-03-13T17:44:00+08:00
<br>
Tags: державний кордон, ДПСУ, прикордонна смуга
<br>
Images: <a href="https://armyinform.com.ua/wp-content/uploads/2023/06/kordon.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-13T17-44-00-08-00/000000.jpg" srcset="../../ORI/ArmyInform/Images/2024-03-13T17-44-00-08-00/000000.jpg" width="1200"/> </figure><!-- .post-thumbnail -->
<p><strong> Набув чинності наказ, яким затверджено форму рішень, які дають дозвіл на в’їзд, перебування, проживання, провадження робіт і пропуск у прикордонну смугу. </strong></p>
<p>Про це <a href="https://dpsu.gov.ua/ua/news/Derzhprikordonsluzhba-rozpochina-vidachu-dokumentiv-na-pravo-perebuvannya-u-prikordonniy-smuzi/" rel="nofollow" target="_blank">повідомила 13 березня</a> Державна прикордонна служба України.</p>
<p>Особи, які планують перебувати у межах прикордонної смуги, звертаються до <a href="https://dpsu.gov.ua/ua/contacts/state_border_guards/" rel="nofollow" target="_blank">відповідних підрозділів ДПСУ</a>, а ті у десятиденний термін приймають рішення про надання дозволу, про відмову в наданні дозволу або про визнання наданого дозволу недійсним.</p>
<p>Заразом, будівництво, вирубування дерев, відео- та фотознімання місцевості, туристичні подорожі та інша діяльність також має проводитися з дозволу та інформування прикордонного відомства.</p>
<p>Окремо визначено категорію осіб, яким такі дозволи отримувати не потрібно:</p>
<p>— особам, які в’їжджають у прикордонну смугу з метою перетину державного кордону в пунктах пропуску (пунктах контролю) через державний кордон;</p>
<p>—  водіям вантажних автомобілів та особам, що їх супроводжують, які в’їжджають у прикордонну смугу з метою здійснення мультимодального перевезення;</p>
<p>—  особам, рух яких починається та закінчується за межами прикордонної смуги, що рухаються автомобільним транспортом автомобільними дорогами загального користування державного значення, залізничним транспортом залізничними шляхами сполучення, частина яких проходить по ділянках місцевості, де встановлено прикордонну смугу, без виконання зупинок, виходу на залізничних станціях у прикордонній смузі.</p>
<p>Раніше Урядом був встановлений спеціальний прикордонний режим та заборонено вільний в’їзд, перебування, проживання, пересування осіб і провадження робіт, не пов’язаних з обороною чи охороною державного кордону, в межах земельних ділянок шириною 30–50 метрів уздовж лінії державного кордону на суші, по берегу української частини прикордонної річки, озера або іншої водойми, а вздовж лінії державного кордону України з російською федерацією і республікою білорусь  — шириною до 2 кілометрів, які надано в постійне користування військовим частинам Державної прикордонної служби для будівництва, облаштування та утримання інженерно-технічних і фортифікаційних споруд, огорож, прикордонних знаків, прикордонних просік, комунікацій.</p>
<p>Раніше <a href="https://armyinform.com.ua/2023/11/20/derzhprykordonsluzhba-punkty-propusku-z-bilorussyu-narazi-ne-praczyuyut-vse-zaminovano/">АрміяInform повідомляла,</a> що пункти пропуску з білоруссю наразі не працюють — все заміновано.</p>
<p> </p>
<p> </p>
</div>
</div>
<div class='source'><p>Source: <a href="https://armyinform.com.ua/2024/03/13/vidnyni-dlya-perebuvannya-u-prykordonnij-smuzi-budut-potribni-speczialni-dokumenty/">https://armyinform.com.ua/2024/03/13/vidnyni-dlya-perebuvannya-u-prykordonnij-smuzi-budut-potribni-speczialni-dokumenty/</a></p></div>
</div>
</body></html>