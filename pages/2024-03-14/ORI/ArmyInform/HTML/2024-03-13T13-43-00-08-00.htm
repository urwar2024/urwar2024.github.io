<html><body><h1>Чатботу єВорог виповнилося два роки: про що найчастіше повідомляли українці</h1><hr/>Published Time: 2024-03-13T13:43:00+08:00<br>Author: Army Inform<br>Description: Про це заявив 13 березня віцепрем’єр-міністр з інновацій, розвитку освіти, науки та...<br>Images: <a href="https://armyinform.com.ua/wp-content/uploads/2022/06/vtraty-voroga.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/fedorov_yevorog.jpg">000001.jpg</a><br>Categories: Новини<br>Tags: єВорог, Михайло Федоров<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="506" src="../Images/2024-03-13T13-43-00-08-00/000000.jpg" srcset="../Images/2024-03-13T13-43-00-08-00/000000.jpg" width="900"> <figcaption class="wp-caption-text">
		ілюстративне фото</figcaption>
</img></figure><!-- .post-thumbnail -->
<p><strong> За час роботи чатбота українці понад 570 тисяч разів писали через нього про опорні пункти росіян, їхні склади боєприпасів та техніку. </strong></p>
<p>Про це <a href="https://t.me/zedigital/4355" rel="nofollow" target="_blank">заявив 13 березня</a> віцепрем’єр-міністр з інновацій, розвитку освіти, науки та технологій Михайло Федоров.</p>
<p>«єВорог — це про сміливість українців. Є кілька історій, про які можу розповісти. Наприклад, в одному місті майже з кожної квартири двох вулиць українці відправляли в чатбот дані про пересування колони ворожої техніки з ракетами — і Сили оборони за вашими заявками її знищили», — написав Михайло Федоров.</p>
<img alt="" class="alignnone size-full wp-image-551013" height="1080" loading="lazy" sizes="(max-width: 1080px) 100vw, 1080px" src="../Images/2024-03-13T13-43-00-08-00/000001.jpg" srcset="../Images/2024-03-13T13-43-00-08-00/000001.jpg" width="1080">
<p>В іншому регіоні люди з 9 населених пунктів фіксували рух великої колони російської техніки протягом усього її шляху в 100 км. У чатбот надійшло 19 повідомлень з фото та відео цієї колони. І ця інформація також стала корисною для Сил оборони.</p>
<p>Михайло Федоров зауважив, що за важливістю інформація від українців з окупованих територій прирівнюється до супутникових знімків і даних розвідки. Кожну заявку обробляють кілька ліній підтримки.</p>
<p>На першій — спеціалісти верифікують інформацію, візуально перевіряють на логіку: чи точно це танк, а не нога або стіна.</p>
<p>На другій — аналізують заявку за стандартами Міноборони. Далі вирішують, чи відправляти її Силам оборони. Ця інформація дає змогу військовим оперативно вирішувати, куди бити.</p>
<p>«Війна триває, і потреба в інформації залишається. Живете на окупованих територіях або маєте там родичів? Повідомляйте в єВорог (https://t.me/evorog_bot) про російську техніку, особовий склад та колаборантів», — написав Михайлов Федоров.</p>
<p>Раніше <a href="https://armyinform.com.ua/2024/03/12/v-ukrayini-pochynayetsya-masove-vyrobnycztvo-nazemnyh-bezpilotnykiv/">АрміяInform повідомляла</a> про заяву Михайла Федорова стосовного початку виробництва наземних безпілотників в Україні.</p>
</img></div><p>Source: <a href="https://armyinform.com.ua/2024/03/13/chatbotu-yevorog-yakyj-dopomagaye-znyshhuvaty-rosijsku-tehniku-vypovnylosya-dva-roky/">https://armyinform.com.ua/2024/03/13/chatbotu-yevorog-yakyj-dopomagaye-znyshhuvaty-rosijsku-tehniku-vypovnylosya-dva-roky/</a></p></body></html>