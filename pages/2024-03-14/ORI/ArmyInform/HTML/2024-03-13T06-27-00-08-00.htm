<html><body><h1>На прізвисько «Койот»: експерт розповів про один з перших у світі БПЛА-винищувачів промислового виробництва</h1><hr/>Published Time: 2024-03-13T06:27:00+08:00<br>Author: Army Inform<br>Description: Про їхній один, поки що не надто розвинений підвид — БПЛА-винищувачі, репортеру...<br>Images: <a href="https://armyinform.com.ua/wp-content/uploads/2024/03/foto-1.-bezpilotna-aviaczijna-systema-coyote.png">000000.png</a>&nbsp;<a href="https://armyinform.com.ua/wp-content/uploads/2024/03/foto-2-haruk-andrij.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/foto-3.-bazovi-harakterystyky-bpla-vynyshhuvacha-coyote-scaled.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/foto-4.-bpla-vynyshhuvach-coyote.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/foto-5.-kompleks-bezpilotnoï-aviaczijnoï-systemy-coyote.jpg">000004.jpg</a><br>Categories: Новини, Озброєння та техніка<br>Tags: Coyote, Андрій Харук, БПЛА, ВМС США, дрон<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-13T06-27-00-08-00/000000.png" srcset="../Images/2024-03-13T06-27-00-08-00/000000.png" width="1200"> <figcaption class="wp-caption-text">
		Безпілотна авіаційна система Coyote. Колаж The Drive</figcaption>
</img></figure><!-- .post-thumbnail -->
<p><strong> На кожну дію є протидія. У нашому випадку точніше можна сказати, що виробництво одних видів озброєння та військової техніки стає рушієм створення систем захисту від них. Такою є й ситуація зі зброєю-відкриттям № 1 у російсько-українській війні — безпілотними літальними апаратами та виробів протидії ним. </strong></p>
<p>Про їхній один, поки що не надто розвинений підвид — БПЛА-винищувачі, репортеру АрміяInform розповів знаний дослідник військової історії, техніки та озброєння, доктор історичних наук, професор Національної академії сухопутних військ імені гетьмана Петра Сагайдачного Андрій Харук.</p>
<p>— Дійсно, нинішня російсько-українська війна дає багату поживу для історичних аналогій з війнами минулого, ­— розпочав нашу розмову професор Харук. — Ну от дивіться: поява авіації революціонізувала ведення розвідки в Першій світовій війні — а в нашій війні таку революцію зумовив бурхливий прогрес безпілотників. Наступним кроком у розвитку авіації в Першій світовій стала поява бомбардувальників — а зараз уже дрони освоюють ударні функції. Логіку вловлюєте? Правильно — поява дронів-винищувачів стала лише питанням часу, так само, як і поява літаків-винищувачів у Першій світовій, — зазначив дослідник озброєння.</p>
<figure aria-describedby="caption-attachment-550769" class="wp-caption alignnone" id="attachment_550769" style="width: 804px"><img alt="" class="size-full wp-image-550769" height="478" loading="lazy" src="../Images/2024-03-13T06-27-00-08-00/000001.jpg" srcset="../Images/2024-03-13T06-27-00-08-00/000001.jpg" width="804"><figcaption class="wp-caption-text" id="caption-attachment-550769">Андрій Харук, доктор історичних наук, професор Національної академії сухопутних військ імені гетьмана Петра Сагайдачного.</figcaption></img></figure>
<p>— Андрію Івановичу, в даному конкретному випадку цікавим об’єктом для дослідження може стати американський мисливець за дронами Coyote.</p>
<p>— Цей виріб один із перших у світі (якщо взагалі не перший) дронів-винищувачів промислового виготовлення від американського концерну «Рейтеон». Проєктували його фірми «БАЕ Системз» та «Сенсінтел Інк.», але тепер випуском і дальшим розвитком займається саме «Рейтеон».</p>
<p>Перша партія «Койотів» у варіанті block 1B була закуплена армією США ще в липні 2018 року — у межах термінової операційної потреби, зумовленої зростанням втрат від ворожих дронів-камікадзе (баражувальних боєприпасів) на Близькому Сході.</p>
<p>— Пане професоре, а чим саме ці БПЛА привабили представників Пентагону?</p>
<p>— У базовому варіанті «Койот» block 1 — це шестикілограмовий дрон-камікадзе з електромотором і осколково-фугасною бойовою частиною з безконтактним підривником. Довжина його становить 0,9 м, а розмах крила — 1,5 м.</p>
<figure aria-describedby="caption-attachment-550770" class="wp-caption alignnone" id="attachment_550770" style="width: 2048px"><img alt="" class="size-full wp-image-550770" height="1581" loading="lazy" sizes="(max-width: 2048px) 100vw, 2048px" src="../Images/2024-03-13T06-27-00-08-00/000002.jpeg" srcset="../Images/2024-03-13T06-27-00-08-00/000002.jpeg" width="2048"><figcaption class="wp-caption-text" id="caption-attachment-550770">Базові характеристики БПЛА-винищувача Coyote. Інфографіка АрміяInform</figcaption></img></figure>
<p>Функціональне призначення визначено як «знищення ворожих дронів за межами ефективного радіуса дії засобів РЕБ та малокаліберної ствольної зброї». «Койот» оптимізований для знищення БПЛА (за американською класифікацією) 1-ї, 2-ї і 3-ї категорій — політною масою, відповідно, до 9 кг, від 9 до 25 кг і до 600 кг.</p>
<p>Система самонаведення «Койота» базується на скануванні радіочастот, а попереднє виявлення цілей забезпечує наземний радар KuMRFS (Ku-band Multi-mission RF System), який має чотири антени з електронним скануванням та ефективну дальність дії 7 км.</p>
<p>— Але виробники баражуючих боєприпасів-камікадзе постійно модернізовували парк дронів. Чим на це відповідали інженери концерну «Рейтеон»?</p>
<p>— «Койот» швидко еволюціонував. У травні 2019 року з’явився варіант block 2, який відрізняється хрестоподібним оперенням і радикально зміненою силовою установкою. Замість електромотора зі штовхаючим гвинтом встановили реактивний двигун і чотири стартових прискорювачі. Завдяки цьому максимальна швидкість зросла майже втричі — зі 130 до 370 км/год. Дальність польоту сягає 10 км.</p>
<figure aria-describedby="caption-attachment-550771" class="wp-caption alignnone" id="attachment_550771" style="width: 1256px"><img alt="" class="size-full wp-image-550771" height="756" loading="lazy" src="../Images/2024-03-13T06-27-00-08-00/000003.jpg" srcset="../Images/2024-03-13T06-27-00-08-00/000003.jpg" width="1256"><figcaption class="wp-caption-text" id="caption-attachment-550771">БПЛА-винищувач Coyote. Фото: Raytheon</figcaption></img></figure>
<p>У варіанті block 2+ швидкість збільшена до 555 км/год, а у склад бортового обладнання введений пристрій «свій-чужий», який запобігає випадковому ураженню власних дронів.</p>
<p>— За «Койотом» другого покоління було налагоджено випуск третьої серії цих дронів. У чому полягає їхня особливість?</p>
<p>— Варіант block 3, який розвивається з 2020 року, на відміну від перших двох, він є багаторазовим і модульним. Альтернативою осколково-фугасній бойовій частині є бойова частина «некінетичного» типу.</p>
<p>Подробиці щодо її принципу роботи поки що не публікувались. Можна припустити, що така бойова частина — це мініатюрна станція РЕБ, яка здатна перервати лінію зв’язку між ворожим дроном (чи роєм дронів) і станцією управління.</p>
<p>— Для запуску цих дронів-винищувачів використовують різноманітні колісні платформи. Зупинімось на їхньому обладнанні.</p>
<p>— «Койот» є одним із засобів ураження у протидронових системах M-LIDS (Mobile, Low, slow, unmanned aircraft Integrated Defeat System) i FS-LIDS (Fixed Site LIDS). M-LIDS спочатку випробовувався на шасі вантажівки FMTV, на якій встановили радар KuMRFS і дві чотиризарядні пускові установки «Койотів». Однак зрештою вибір зробили на користь автомобілів M-ATV.</p>
<p>На машині встановлюється дистанційно керований модуль Moog RlwP з 30-мм автоматичною гарматою ХМ914Е1, 7,62-мм кулеметом М240 і двозарядною пусковою установкою «Койотів». Машина обладнана радаром KuMRFS і електронно-оптичним сенсорним блоком S3 (італійської фірми «Леонардо).</p>
<figure aria-describedby="caption-attachment-550772" class="wp-caption alignnone" id="attachment_550772" style="width: 1600px"><img alt="" class="size-full wp-image-550772" height="900" loading="lazy" sizes="(max-width: 1600px) 100vw, 1600px" src="../Images/2024-03-13T06-27-00-08-00/000004.jpg" srcset="../Images/2024-03-13T06-27-00-08-00/000004.jpg" width="1600"/><figcaption class="wp-caption-text" id="caption-attachment-550772">Комплекс безпілотної авіаційної системи Coyote. Фото: The Drive</figcaption></figure>
<p>Доповнює її другий M-ATV з комплексом РЕБ і дистанційно керованим модулем з 12,7-мм кулеметом М2НВ. Стаціонарний комплекс FS-LIDS становлять сенсорна платформа з радаром KuMRFS-Т (дальність дії збільшена до 15 км) і вогнева платформа (або кілька платформ).</p>
<p>— На озброєння яких підрозділів американської армії орієнтовані ці дрони-файтери і як вони проявили себе в бойових діях?</p>
<p>— У жовтні 2022 року фірма «Рейтеон» отримала контракт на оснащення перших двох дивізій армії США (1-ї кавалерійської і 82-ї повітряно-десантної) радарами KuMRFS і дронами «Койот». На початку 2023 року Пентагон замовив додаткову кількість цих засобів із цільовим призначенням для Центрального командування (використання на Близькому Сході).</p>
<p>Ймовірно, системи M-LIDS і (або) FS-LIDS на той час вже використовувались у Сирії та Іраку, бо 20 січня 2023 р. Центральне командування повідомило про знищення «Койотами» двох дронів під час ворожої атаки на базу Аль-Танф (сирійська провінція Хомс).</p>
<p>18 грудня 2023 р. Пентагон оголосив про намір замовити в «Рейтеона» 6 тис. дронів «Койот» block 2, 700 — block 3, 252 вогневих модулі FS-LIDS, 25 — М-LIDS, а також 151 радар KuMRFS (118 у стаціонарному виконанні і 33 — в мобільному). У разі укладення контракту постачання здійснюватиметься у 2025–2029 рр.</p>
<p>Інтерес до «Койота» проявляють і ВМС США. А в грудні 2022 року FS-LIDS вийшов на міжнародний ринок озброєнь — ці системи замовив Катар (10 систем і 200 дронів «Койот»).</p>
<p>Назагал «Койот», особливо в комплексі М-LIDS або FS-LIDS, є достатньо цікавим засобом боротьби зі зростаючою загрозою з боку БПЛА. Безперечно, Сили оборони України гостро потребують таких комплексних систем.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/bhlUjX4kZeA?feature=oembed" title="Amazing Drone On Drone Hits! Raytheon Coyote 2 Interceptor Destroys Target Drones" width="640"></iframe></p>
<p><span style="color: #999999;">Відео: Безпілотна авіаційна система Coyote. Відео: Military Blog</span></p>
</div><p>Source: <a href="https://armyinform.com.ua/2024/03/13/na-prizvysko-kojot-ekspert-rozpoviv-pro-odyn-z-pershyh-u-sviti-bpla-vynyshhuvachiv-promyslovogo-vyrobnycztva/">https://armyinform.com.ua/2024/03/13/na-prizvysko-kojot-ekspert-rozpoviv-pro-odyn-z-pershyh-u-sviti-bpla-vynyshhuvachiv-promyslovogo-vyrobnycztva/</a></p></body></html>