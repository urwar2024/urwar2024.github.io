<html><body><h1>«єОселя»: що змінилось у порядку отримання пільгового кредиту для військових</h1><hr/>Published Time: 2024-03-13T06:56:00+08:00<br>Author: Army Inform<br>Description: Лише за минулий тиждень було видано 173 кредити. 90 з них отримали військовослужбовці...<br>Images: <a href="https://armyinform.com.ua/wp-content/uploads/2024/03/yeoselya2.jpg">000000.jpg</a><br>Categories: Новини, Соціальний захист<br>Tags: єОселя, житло, Збройні Сили України, іпотека, Кредит, Пільгова іпотека, Сили оборони України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-03-13T06-56-00-08-00/000000.jpg" srcset="../Images/2024-03-13T06-56-00-08-00/000000.jpg" width="2000"> </img></figure><!-- .post-thumbnail -->
<p><strong> Наразі один з найбільш поширених варіантів вирішення житлового питання серед військовослужбовців є отримання пільгового кредиту в межах програми «єОселя». </strong></p>
<p>Лише за минулий тиждень було<a href="https://armyinform.com.ua/2024/03/12/shhe-90-vijskovyh-ta-sylovykiv-skorystalys-zhytlovym-kredytom-vid-yeoseli/"> видано</a> 173 кредити. 90 з них отримали військовослужбовці та інші силовики. АрміяInform розповідає, хто з військовослужбовців може отримати пільговий кредит, на яких умовах та що потрібно зробити.</p>
<p>У програму «єОселя» впродовж часу її існування декілька разів вносили зміни. Здебільшого щодо розширення кола тих, хто може отримати пільгові кредити. Нині для військовослужбовців (як чинних, так і колишніх) доступні такі варіанти:</p>
<p><strong>Іпотека під 3%</strong></p>
<p>— Військовослужбовці контрактної служби</p>
<p><strong>Іпотека під 7%</strong></p>
<p>— Учасники бойових дій</p>
<p>— Ветерани війни та члени їхніх родин</p>
<p>— Сім’ї загиблих (померлих) ветеранів і захисників</p>
<p>— Люди, які мають інвалідність внаслідок воєнних дій</p>
<p><strong>Загальні вимоги до тих, хто планує отримати пільговий кредит в рамках програми:</strong></p>
<ul>
<li>громадянство України;</li>
<li>вік — від 18 до 70 років (при цьому має бути не більше 70 років на момент погашення іпотеки);</li>
<li>платоспроможність (офіційне працевлаштування та сплата податків);</li>
<li>відсутність у санкційних списках;</li>
<li>не мають власного житла або воно розташоване на окупованих територіях;</li>
<li>володіють нерухомістю менш ніж 52,5 кв. м + 21 кв. м на кожного члена родини;</li>
<li>не беруть участі в інших державних програмах щодо забезпечення житлом.</li>
</ul>
<p>Строк кредиту — до 20 років. Початковий внесок — від 20%.</p>
<p><strong>Вимоги до житла:</strong></p>
<p>Це може бути квартира або будинок, розташовані на території України (крім окупованих територій та місць, де тривають активні бойові дії).</p>
<p>Якщо квартира в Києві, або в обласному центрі, то вона на момент укладання договору має бути в експлуатації не більш ніж 10 років. Це стосується й житлових будинків.</p>
<p>Нормативна площа для квартири — не більш ніж 52,5 кв. м загальної площі і додатково по 21 кв. м на кожного члена родини.</p>
<p>Для житлового будинку нормативна площа більша — 62,5 кв. м загальної площі і додатково по 21 кв. м на кожного члена родини.</p>
<p>Вартість житла не має перевищувати <a href="https://www.minregion.gov.ua/napryamki-diyalnosti/building/pricing/tsinoutvorennya/pro-pokaznyky-oposeredkovanoyi-vartosti-sporudzhennya-zhytla-za-regionamy-ukrayiny-stanom-na-01-sichnya-2022-roku/" rel="nofollow" target="_blank">середню вартість спорудження житла за регіонами України</a>, <a href="https://www.minregion.gov.ua/wp-content/uploads/2022/02/2022-02-17-nakaz-53.pdf" rel="nofollow" target="_blank">визначену Мінрегіоном</a> і помножену на певні коефіцієнти:</p>
<ul>
<li><strong>2,5</strong> — для Києва, Дніпра, Львова, Одеси та Харкова;</li>
<li><strong>2</strong> — для обласних центрів і населених пунктів, розташованих навколо них у 15-кілометровій зоні, а також міст, в яких проживає понад 300 тис. осіб;</li>
<li><strong>1,75</strong> — для міст з кількістю мешканців 100–300 тис.;</li>
<li><strong>1</strong> — для інших населених пунктів.</li>
</ul>
<p>Якщо вартість перевищуватиме ліміти програми, то цю різницю можна покрити за рахунок збільшення початкового внеску. Перед укладанням угоди обов’язково проводять оцінку.</p>
<p><strong>Додаткові платежі за кредитом:</strong></p>
<p>Треба бути готовим до того, що, крім першого внеску, потрібно буде ще зробити додаткові платежі:</p>
<ul>
<li>комісія за надання кредиту;</li>
<li>збори на обов’язкове державне пенсійне страхування;</li>
<li>страхування нерухомого майна (предмета іпотеки);</li>
<li>послуга оцінювача;</li>
<li>послуги нотаріуса;</li>
<li>комісія за проведення безготівкових перерахувань кредитних коштів з рахунку клієнта на користь суб’єктів господарювання та фізичних осіб;</li>
<li>комісія за відкриття поточного рахунку, зокрема для обслуговування кредиту;</li>
<li>адміністративні збори за переоформлення права власності в Державному реєстрі речових прав.</li>
</ul>
<p>Скільки саме додатково доведеться сплатити, сказати складно. Це залежить від суми кредиту, а також від розцінок на послуги в кожному конкретному банку.</p>
<p><strong>Як оформити:</strong></p>
<p>Перший та головний крок — потрібно подати заявку через Дію. Далі йде отримання пропозицій від банків та обрання того, з яким плануєте працювати. Перевірка даних та документів. Пошук житла, яке хочете придбати. Укладання угоди з банком, а також договору купівлі-продажу.</p>
</div><p>Source: <a href="https://armyinform.com.ua/2024/03/13/yeoselya-shho-zminylos-u-poryadku-otrymannya-pilgovogo-kredytu-dlya-vijskovyh/">https://armyinform.com.ua/2024/03/13/yeoselya-shho-zminylos-u-poryadku-otrymannya-pilgovogo-kredytu-dlya-vijskovyh/</a></p></body></html>