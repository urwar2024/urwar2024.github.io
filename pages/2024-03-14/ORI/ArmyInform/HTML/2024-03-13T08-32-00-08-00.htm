<html><body><h1>Майже 9 мільйонів доларів на ЗСУ та 400 пікапів захисникам: 10 років волонтерства Алли Мартинюк</h1><hr/>Published Time: 2024-03-13T08:32:00+08:00<br>Author: Army Inform<br>Description: В ексклюзивному інтерв’ю кореспондентці АрміяInform вона розповіла про свої поїздки...<br>Images: <a href="https://armyinform.com.ua/wp-content/uploads/2024/03/photo1710171921.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/photo1710171821-2.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/photo1710171821-3.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/photo1710171921-1.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/photo1710171821-1.jpeg">000004.jpeg</a>&nbsp;<a href="https://armyinform.com.ua/wp-content/uploads/2024/03/photo1710171821.jpeg">000005.jpeg</a><br>Categories: Інтерв`ю, Новини, Публікації<br>Tags: stoprussia, агресія рф, Алла Мартинюк<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="999" src="../Images/2024-03-13T08-32-00-08-00/000000.jpeg" srcset="../Images/2024-03-13T08-32-00-08-00/000000.jpeg" width="1500"> </img></figure><!-- .post-thumbnail -->
<p><strong> Свій волонтерський шлях відома українська акторка, співачка та продюсерка Алла Мартинюк почала у 2014 році з допомоги військовому шпиталю. Тоді до нього тільки почали звозити поранених захисників. Побачене там шокувало волонтерку... </strong></p>
<p>В ексклюзивному інтерв’ю кореспондентці АрміяInform вона розповіла про свої поїздки на передову, благодійний фонд, який допомагає військовим та їхнім сім’ям, про опіку над сиротами та найбільш цікаві, але водночас болючі історії з лінії вогню.</p>
<p><strong>— Ви волонтер з 2014 року, відвідували всі ділянки фронту. Як змінилася війна за ці 10 років?</strong></p>
<p>— Усім відомо, що спочатку я допомагала військовому шпиталю. Згодом мого брата мобілізували, і я почала допомагати його бригаді. Тоді вперше поїхала на фронт і вже не могла зупинитися.</p>
<p>Якщо говорити саме про волонтерів, які почали допомагати з 2014 року і протягом 10 років постійно були у цій сфері, то нас не так багато залишилося…</p>
<p>Згадуючи війну тоді, коли вона тільки почалася, і тепер, то це кардинально різні речі. Тоді не було авіації, не було війни дронів, були безпечні зони, де можна було відносно спокійно проїхати вночі.</p>
<p>Звісно, одного разу трапився курйоз. Під час нічної поїздки мій водій випадково увімкнув габарити на мить — і по нас почав працювати ворожий АГС.</p>
<p>Утім, ми могли заїжджати до наших захисників на передній край і залишатися з ними на декілька днів, адже волонтери мають закривати не лише фізичні потреби, але й бути підтримкою для військових, вміти слухати та розраджувати.</p>
<p>Починаючи від широкомасштабного вторгнення, ми вже так не можемо заїхати. Звісно, за ці два роки їздили в Бахмут, Очеретине, перебували під обстрілами в Часовому Яру, але в окопи вже нас не пускають.</p>
<img alt="" class="alignnone size-full wp-image-550367" height="1280" loading="lazy" src="../Images/2024-03-13T08-32-00-08-00/000001.jpeg" srcset="../Images/2024-03-13T08-32-00-08-00/000001.jpeg" width="853">
<p><strong>— Порівнюючи потреби військових на початку 2022 року і нині, як вони змінилися та які тепер основні потреби в захисників?</strong></p>
<p>— Коли «широкомасштабка» тільки почалася, то я бачила, як увесь мій під’їзд тікав. Потім я почала дуже гірко плакати, адже розуміла, що наші хлопці зараз кров свою проливають і життя віддають під усією цією навалою та обстрілами з абсолютно всієї зброї…</p>
<p>Потім я взяла себе в руки і почала всіма силами допомагати. Наша армія тоді стрімко збільшувалася, і не вистачало всім бронежилетів, шоломів, карематів, спорядження, форми, берців.</p>
<p>Згодом були машини, тепловізори, дрони та рації. Ми намагалися допомагати людям, які були в окупованій Бучі та Ірпені. Один наш волонтер загинув, другий досі вважається безвісти зниклим…</p>
<p>Нині благодійний фонд Алли Мартинюк фокусується на закупівлі мавіків, рацій, FPV-дронів та автівок. За 2022 рік нам вдалося допомогти ЗСУ на суму 7 мільйонів доларів, але за 2023 люди вже менше донатили, і ця сума становила майже 2 мільйони доларів. Також за два роки ми закупили 400 пікапів, які так потрібні нашим захисникам на передовій.</p>
<p><strong>— Які саме напрями охоплює ваш благодійний фонд? Можливо, будуть нові проєкти?</strong></p>
<p>— Крім волонтерської діяльності, я опікуюсь дітьми Донбасу. Це сиротинці, де є дітки з особливими потребами. У найближчих планах у нас реабілітація військових, їхніх сімей та дітей, які постраждали від війни.</p>
<p>Наразі в нас є групи захисників, вони їдуть під Київ або на Закарпаття. Там з ними працює реабілітолог з інституту ортопедії, який робить масажі й виконує спеціальні фізичні вправи для поранених, а також із військовими працюють психолог та психотерапевт.</p>
<p>Плануємо відкрити великий центр на базі державної установи, який працюватиме за принципом табору. В одній частині будуть займатися військовими, а в другій — жінками та дітьми.</p>
<img alt="" class="alignnone size-full wp-image-550368" height="1280" loading="lazy" src="../Images/2024-03-13T08-32-00-08-00/000002.jpeg" srcset="../Images/2024-03-13T08-32-00-08-00/000002.jpeg" width="853">
<p>Я сама на собі відчула, що таке, коли твій коханий не виходить на зв’язок, ти постійно чекаєш на повідомлення і не можеш знайти собі місця.</p>
<p>Також ми почали виробництво баггі… Вони матимуть сидіння проти піхотних мін, броньоване скло та турелі, з яких можна буде відстрілюватися.</p>
<p>На ньому буде шість сидячих місць, що доволі зручно для евакуації поранених. Перевагою стане те, що такі баггі будуть значно дешевшими та потужнішими, ніж ті, які вже є на ринку.</p>
<h2 style="text-align: center;">«Серце та душа не змінюються, тому неможливо звикнути до смерті дітей, вагітних та молодих»</h2>
<p><strong>— Що для вас найбільш страшне в цій великій війні?</strong></p>
<p>— Звістки про смерть наших молодих хлопців і смерті дітей та вагітних. Коли відбуваються ракетні обстріли або летять «шахеди», які влучають у будинки, і потім весь світ бачить ці страшні кадри, то моя душа несамовито кричить.</p>
<p>Перед тим, як наші захисники вийшли з Авдіївки, ми їздили до військових з 3-ї окремої штурмової бригади. Всі там молоді хлопці, їм по 18–20 років. Ми сміялися, обіймалися, жартували.</p>
<img alt="" class="alignnone size-full wp-image-550369" height="999" loading="lazy" src="../Images/2024-03-13T08-32-00-08-00/000003.jpeg" srcset="../Images/2024-03-13T08-32-00-08-00/000003.jpeg" width="1500">
<p>Вони ще життя не бачили, у них все тільки попереду, а потім ти дізнаєшся, що вони загинули через два дні… За 10 років, можливо, вже варто було звикнути, але серце та душа не змінюються, і до такого неможливо звикнути ніколи.</p>
<h2 style="text-align: center;">«Поранений сам втримав штурм 20 рашистів, щоб його побратими відійшли, а сам загинув…»</h2>
<p><strong>— Які моменти з початку широкомасштабного вторгнення закарбувалися в пам’яті на все життя?</strong></p>
<p>— Один із моментів стався тоді, коли в Бахмуті вже точилися бої в самому місті. Тоді ми їхали до наших бойових медиків на стабпункт. Звісно, фари вимкнені, ніякого зв’язку, і чутно тільки приходи було.</p>
<p>Коли ми вже приїхали на місце зустрічі, то я побачила вогники від цигарок, зрозуміла, що хтось курить. Кажу їм пошепки: «Тут Сергій є?», і мені як почали кричати: «Мартинючка!!! Ти приїхала!».</p>
<p>Такі моменти насправді на вагу золота там. Потім ми зайшли на «стабік» і побачили все жахіття, яке коїлося там: безліч важких поранених, яких щойно з бою привезли, комусь була необхідна ампутація… Такі миті завжди залишаються у твоїй душі.</p>
<img alt="" class="alignnone size-full wp-image-550370" height="960" loading="lazy" sizes="(max-width: 1280px) 100vw, 1280px" src="../Images/2024-03-13T08-32-00-08-00/000004.jpeg" srcset="../Images/2024-03-13T08-32-00-08-00/000004.jpeg" width="1280"/>
<p>Була історія про одного героя, який вже зазнав поранення, і для того, щоб його побратими вийшли з позиції, на яку навалою йшли 20 солдатів ворожої піхоти, залишився і сам відбивав штурм.</p>
<p>Багатьох військових рф він «задвохсотив», але загинув, щоб врятувати тих, хто став йому родиною в боях…</p>
<p>Також мені мої знайомі військові розповідали, що один із командирів вийшов на сторону ворога, щоб забрати тіло побратима, адже він обіцяв його дружині, що поверне його.</p>
<p>Цей командир зняв із себе бронік, шолом, підняв руки догори і просто пішов за своїм полеглим другом… Окупанти були настільки шоковані його вчинком, що припинили вогонь.</p>
<p>Він зумів дістати тіло побратима, віднести його назад на нашу сторону, щоб цього бійця могли гідно поховати. Він дотримав свого слова…</p>
<h2 style="text-align: center;">«Ворожі дрони налітають, ніби бджоли»</h2>
<p><strong>— Якою була ваша крайня поїздка на Схід?</strong></p>
<p>— Ми їздили в село за Куп’янськ, що крайнє перед противником. Та поїздка була важкою, адже ситуація наразі вкрай важка. Хлопці кажуть, що їм конче потрібні засоби радіоелектронної боротьби.</p>
<p>Окупанти тепер мають просто тьму дронів. Захисники розповідали, що вони налітають, ніби бджоли, і просто дзижчать над тобою. Від них нікуди дітись, і саме тут необхідний РЕБ, який буде садити ворожих «пташок».</p>
<p>Крім цього, військові кажуть, що противник удосконалив свої дрони-камікадзе так, що на них вже є тепловізійне наведення та працює штучний інтелект.</p>
<img alt="" class="alignnone size-full wp-image-550371" height="1280" loading="lazy" src="../Images/2024-03-13T08-32-00-08-00/000005.jpeg" srcset="../Images/2024-03-13T08-32-00-08-00/000005.jpeg" width="1029"/>
<p>Тобто навіть пілот не потрібен, щоб керувати цим дроном. На жаль, це все нові технології, і нам дуже потрібно мати протидію на такі хитрощі ворога.</p>
<p><em>Фото Олени Худякової та з особистого архіву Алли Мартинюк</em></p>
</img></img></img></div><p>Source: <a href="https://armyinform.com.ua/2024/03/13/majzhe-9-miljoniv-dolariv-na-zsu-ta-400-pikapiv-zahysnykam-10-rokiv-volonterstva-ally-martynyuk/">https://armyinform.com.ua/2024/03/13/majzhe-9-miljoniv-dolariv-na-zsu-ta-400-pikapiv-zahysnykam-10-rokiv-volonterstva-ally-martynyuk/</a></p></body></html>