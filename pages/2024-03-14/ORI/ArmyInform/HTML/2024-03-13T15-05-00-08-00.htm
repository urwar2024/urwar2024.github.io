<html><body><h1>У воєнній розвідці розповіли про наслідки вибухів на НПЗ у росії</h1><hr/>Published Time: 2024-03-13T15:05:00+08:00<br>Author: Army Inform<br>Description: Свої коментарі Андрій Юсов надав у прямому ефірі телемарафону «Єдині новини» 13 березня...<br>Images: <a href="https://armyinform.com.ua/wp-content/uploads/2024/03/010048iz-5ea8_1280x720.jpeg">000000.jpeg</a><br>Categories: Новини<br>Tags: stoprussia, агресія рф, Андрій Юсов, вторгнення рф, ГУР Міноборони України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../Images/2024-03-13T15-05-00-08-00/000000.jpeg" srcset="../Images/2024-03-13T15-05-00-08-00/000000.jpeg" width="1280"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Представник Головного управління розвідки Міністерства оборони України Андрій Юсов відреагував на вибухи та пожежі на низці нафтопереробних підприємств у російській федерації, які почастішали останніми днями. </strong></p>
<p>Свої коментарі Андрій Юсов надав у прямому ефірі телемарафону «Єдині новини» 13 березня 2024 року.</p>
<p>Зокрема, ведуча попросила представника ГУР прокоментувати атаку на новошахтинський завод нафтопродуктів у ростовській області.</p>
<p>Речник ГУР зазначив, що робота цього підприємства наразі зупинена.</p>
<p>«Відбувається низка подій на військових об’єктах держави-агресора. Попри те, що йдеться про начебто нафтовий завод у новошахтинську, але це військовий об’єкт, який використовується для постачання і забезпечення окупаційного угрупування в Україні. Ми не коментуємо більш детально інформацію. Всі можуть спостерігати, зокрема в онлайн-режимі, що там відбувається. Робота підприємства наразі зупинена. І це означає, що будуть проблеми і зриви певних планів у ворога і додаткові можливості і час у наших захисників», — заявив Андрій Юсов.</p>
<p>Своєю чергою ведуча сформулювала наступне запитання, почавши з твердження, що «вчора і сьогодні і ГУР, і СБУ активно працюють по російських НПЗ».</p>
<p>«А який влив це має на російську нафтопереробну галузь? Чи можемо ми завдати їй такого удару, що вона буде паралізована?» — запитала вона.</p>
<p>«Хочу зауважити, що ні ГУР, ні СБУ офіційно не підтверджували. Але якісь джерела про це говорять. Не будемо підтверджувати, але й спростовувати не будемо», — відповів на це Андрій Юсов.</p>
<p>Він додав, що будь-яка війна — це забезпечення і постачання.</p>
<p>«І коли мова йде про нафтопереробну галузь агресора, то нещодавні події, зокрема, заборона експорту перероблених нафтопродуктів — це також результат таких ексцесів, які продовжуються на росії дуже активно. Тому що сирою нафтою ти танки заправляти не будеш», — сказав він.</p>
<p>Також представник ГУР уточнив, що зазначені НПЗ у росії, ймовірно, уразили «невідомі літаючі об’єкти українського виробництва».</p>
<p>За повідомленням ЗМІ, у ніч на 13 березня 2024 року в росії одразу три нафтопереробні заводи були уражені дронами: у рязані, у кстово (нижегородська область) та кірішах (ленінградська область).</p>
<p>Як повідомляла <a href="https://armyinform.com.ua/2024/03/13/u-gur-rozpovily-pro-serjoznist-zvernennya-rdk-do-zhyteliv-kurshhyny-i-bilgorodshhyny/">АрміяInform</a>, у ГУР розповіли про серйозність звернення військових формувань «Російський добровольчий корпус», «Свобода росії» та «Сибірський батальйон» до жителів курської та білгородської областей.</p>
</div><p>Source: <a href="https://armyinform.com.ua/2024/03/13/u-voyennij-rozvidczi-rozpovily-pro-naslidky-vybuhiv-na-npz-u-rosiyi/">https://armyinform.com.ua/2024/03/13/u-voyennij-rozvidczi-rozpovily-pro-naslidky-vybuhiv-na-npz-u-rosiyi/</a></p></body></html>