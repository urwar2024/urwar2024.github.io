<html><body><h1>Як Україна повертала «вишки Бойка»: історія одного (не)звичайного кулеметника</h1><hr/>Published Time: 2024-03-13T12:16:00+08:00<br>Author: Army Inform<br>Description: Відновлення контролю над «вишками Бойка» в Чорному морі — одна зі стратегічно...<br>Images: <a href="https://armyinform.com.ua/wp-content/uploads/2024/03/11222lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/svitanok-vyshky-bojka-scaled.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/vip_4022.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/za-robotoyu.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/seksi-pid-chas-bojovogo-zavdannya-scaled.jpg">000004.jpg</a>&nbsp;<a href="https://armyinform.com.ua/wp-content/uploads/2024/03/vip_4019-1.jpg">000005.jpg</a>&nbsp;<a href="https://armyinform.com.ua/wp-content/uploads/2024/03/vip_4002-1.jpg">000006.jpg</a><br>Categories: Life story, Новини<br>Tags: stoprussia, агресія рф, ВМС<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-03-13T12-16-00-08-00/000000.jpg" srcset="../Images/2024-03-13T12-16-00-08-00/000000.jpg" width="2000"> </img></figure><!-- .post-thumbnail -->
<p><strong> ...Це був світанок на Чорному морі. Літо 2023 року. Сонячний диск викочувався з-за обрію. Катер з українськими спецпризначенцями повертався з бойового завдання на морі. Борт супроводжувала пара дельфінів. Екіпаж був втомленим, але втома ця була солодкою. Вилазка — вдала, бойове завдання — виконане. Встигли все зробити поночі, поки ворог на морі сліпий. </strong></p>
<img alt="" class="alignnone size-full wp-image-550176" height="1875" loading="lazy" sizes="(max-width: 2048px) 100vw, 2048px" src="../Images/2024-03-13T12-16-00-08-00/000001.jpeg" srcset="../Images/2024-03-13T12-16-00-08-00/000001.jpeg" width="2048">
<p>Відновлення контролю над «вишками Бойка» в Чорному морі — одна зі стратегічно важливих для України спецоперацій.</p>
<p>Бурові газо- та нафтовидобувні платформи біля берегів Криму в Чорному морі росія окупувала у 2014 році, а з початком широкомасштабного вторгнення використовувала у військових цілях — як вертолітні майданчики і для розміщення засобів РЛС.</p>
<p>Нині завдяки контролю цього об’єкта з боку України, серед іншого, вдалося налагодити і роботу зернового коридору.</p>
<p>…Але хто ці люди, які стоять за блискучими операціями України на морі? Чи буває їм страшно? Що їх мотивує, про що вони мріють, які їхні цінності? І як, зрештою, потрапили до війська, в елітні підрозділи?</p>
<p>Один із членів того екіпажу — боєць з позивним «Сексі».</p>
<p>— Я звичайний кулеметник, — скромно, сором’язливо опустивши очі, каже про себе Вадим. Йому — 31.</p>
<p>І ця розмова АрміяInform — спроба відтворити портрет одного з «рексів» зі спецпідрозділу Військово-Морських Сил ЗСУ. Тих, які працюють на морі, ризикують, з адреналіном — на ти, і мають амбітну мету — ступити на узбережжя Криму.</p>
<h2 style="text-align: center;"><strong>«Одразу вирішив для себе, що виїжджати з країни не буду»</strong></h2>
<p>Вадим не планував цілеспрямовано бути військовим. Коли виповнилося 18 років, вступив до вишу, навчався на економіста. Але у 2013-му пішов служити «строчку» в одну з військових частин в Одесі. У 2014-му почалася війна.</p>
<p>— При мені це все почалось — і при мені це все повинно закінчитись. Війна почалась, коли я був в армії. Нині я мобілізувався теж. І я разом з побратимами маємо це завершити, — безапеляційно заявляє він.</p>
<img alt="" class="alignnone wp-image-550197 size-full" height="1000" loading="lazy" src="../Images/2024-03-13T12-16-00-08-00/000002.jpg" srcset="../Images/2024-03-13T12-16-00-08-00/000002.jpg" width="1500">
<p>Після демобілізації у 2014-му знайшов роботу в цивільному житті. Потім, до широкомасштабного вторгнення, п’ять років працював менеджером відділу продаж в інтернет-магазині відомої мережі.</p>
<p>Коли виповнилося 30, то вирішив їхати працювати за кордон: оформив паспорт. Але як тільки забрав документ — за кілька днів настало 24 лютого 2022 року.</p>
<p>— Одразу вирішив для себе, що виїжджати з країни не буду. В перші дні війни намагався записатися в ТрО — місць вже не було. Що мене мотивувало? Я не міг сидіти на місці. Треба було щось робити.</p>
<p>Вдалося мобілізуватися в лютому 2023 року.</p>
<p>Я вирішив для себе, що якщо зможу врятувати хоча б одне життя, то моя служба у війську точно буде того варта. Я потрапив у Військово-морські Сили, на швидкісні морські катери, на посаду кулеметника, — каже воїн.</p>
<h2 style="text-align: center;"><strong>Робочий день — за кулеметом і на хвилях</strong></h2>
<p>Далі було ретельне навчання, відточування до досконалості навичок володіння кулеметом Browning, розуміння тактико-технічних характеристик зброї і катерів, на яких екіпаж мав виходити в море.</p>
<p>Вадим зазначає, що попри те, що перебуває в лавах Військово-морських Сил ЗСУ, плаває він не на відмінно. Але наразі відточує свої навички — стрибав у воду в броні та шоломі, відпрацював знімання з себе засобів захисту тощо.</p>
<p>Інколи робочий день військового — це 10–12 чи навіть 20 годин за кулеметом на хвилях.</p>
<img alt="" class="alignnone size-full wp-image-550178" height="1347" loading="lazy" src="../Images/2024-03-13T12-16-00-08-00/000003.jpg" srcset="../Images/2024-03-13T12-16-00-08-00/000003.jpg" width="1170">
<p>За спиною у військового — кількамісячна ротація в один із регіонів України. Ходили по Дніпру, виконували завдання, пов’язані з роботою мобільної групи ППО: відпрацьовували по «шахедах», ракетах. Іронізує, що «робочий день» орієнтовно починався о 22:00, коли активізовувались вороги.</p>
<p>Потім почали виконувати завдання в акваторії Чорного моря. Невдозі його групу прикомандирували до спецпідрозділу ГУР МОУ. Пригадує, що в морі доводилося проводити по кілька днів: і під палючим сонцем, і в негоду. Був випадок, коли під час шторму військовий опинився за бортом — врятували побратими.</p>
<img alt="" class="alignnone size-full wp-image-550179" height="2048" loading="lazy" sizes="(max-width: 2048px) 100vw, 2048px" src="../Images/2024-03-13T12-16-00-08-00/000004.jpg" srcset="../Images/2024-03-13T12-16-00-08-00/000004.jpg" width="2048"/>
<p>А під час однієї з вилазок на морі команда потрапила в потужний шторм. Хвилі сягали близько 5 метрів. І якщо зазвичай, за нормальної погоди, треба 40 хвилин, щоб дістатися до берега, то того разу 30 кілометрів до берега військові долали протягом шести (!) годин.</p>
<h2 style="text-align: center;"><strong>«Коли ступаєш на борт катера, всі переживання, страх і мандраж зникають»</strong></h2>
<p>Перше бойове завдання «Сексі» — «вишки Бойка». Від узбережжя Одеси орієнтовно 120 кілометрів, 3–4 години ходу в один бік.</p>
<p>— Катери мають бути повністю завантажені — БК, побільше БК! Паливо — ми заправляємося на ходу, робимо все швидко, переважно — під прикриттям ночі, — наголошує співрозмовник.</p>
<p>Перша вилазка до вишок — розвідка. Перевірили наявність замінування тощо. Підійшли до об’єкта, пригадує, пришвартувались. Розвідники полізли працювати на вишках. Минула десь година, коли біля наших спецпризначенців, десь метрів за 500, пригадує Вадим, пролетів ворожий Су-30.</p>
<p>— Ми не зрозуміли — за нами «сушка» чи ні? Почали одразу готуватися до бою. Чи було страшно від звуку ворожої авіації у відкритому морі? Не бояться тільки дурні… Але страшно більше перед завданням, бо ти не знаєш, чого чекати… А коли ступаєш на борт катера — всі переживання, страх і мандраж зникають. У тобі вмикається те, чого тебе вчили… Якісь інстинкти базові поведінки зі зброєю. Ти контролюєш повітря, крізь прилад нічного бачення контролюєш свій сектор, периметр, продивляєшся все! Літак пролетів — і буквально за п’ять хвилин ми побачили, що він відпрацював по Зміїному, скинув бомби. Виходить, що нас не помітили.</p>
<p>Перша розвідка була вдалою.</p>
<p>Під час другої вилазки (також уночі) спецпризначенці спиляли на вишках дві РЛС, одна з них могла відстежувати рух суден у Чорному морі.</p>
<img alt="" class="alignnone size-full wp-image-550194" height="999" loading="lazy" src="../Images/2024-03-13T12-16-00-08-00/000005.jpg" srcset="../Images/2024-03-13T12-16-00-08-00/000005.jpg" width="1500"/>
<p>— Працювали за допомогою альпійського спорядження — спускали їх з висоти до катера. Я приймав їх на борту. А потім знайшли ще там запас вертолітних боєприпасів — некерованих авіаційних ракет. Спускати всі ті ящики, щоб ви розуміли, треба було по сходах, майже вертикальних. Один ящик важить десь 60 кг. Там їх було більш ніж десяток.</p>
<p>Дедлайн спеців — виконати всю роботу до світанку, працювати лише вночі. В темну пору вороги сліпі. Зі сходом сонця ризики зростають.</p>
<p>— Якими були відчуття? Нормальними. Почуття виконаної роботи, — сміється «Сексі». І додає: — Під час кожної операції я маю впевненість в людях, з якими йду пліч-о-пліч. Впевненість у командирові — «Колібрі» вмів мотивувати власним прикладом. Якщо він йде — то і ти йдеш. Твій екіпаж — це твоя родина. І ти робиш свою роботу, тому що її повинен хтось робити. І конкретно ти повинен робити максимум.</p>
<p>Запитуємо, чи усвідомлює військовий свою роль у стратегічній операції з повернення «вишок Бойка» під контроль України. На це він відповідає так:</p>
<p>— Все закономірно: спочатку — знищено крейсер «москва», який контролював акваторію моря. Потім повернння Зміїного, де знищили купу ворожої техніки. Далі — «вишки Бойка». Це все — про контроль моря. Що далі? Все закономірно — Крим.</p>
<p><strong>— Пригадайте, будь ласка, ваш найгіркіший, найболючіший спогад за час служби у війську?</strong></p>
<p>— Втрата мого командира катерної групи. Це була перша людина, з якою я познайомився, коли пішов служити. Дуже життєрадісний хлопець, ми були всюди разом. Він ще потім працював на Херсонщині. Їм катер підбили, але він вижив, повернувся без поранень. А потім стався нещасний випадок. Він загинув. Йому було тільки 23 роки. Я довго не міг із цим змиритися. Хотів перевестися в іншу частину. Але потім вирішив, що маю продовжити його справу, щоби пам’ять про нього жила. Я мушу зробити те, що в нас з ним не вийшло зробити. Я мушу разом з побратимами повернути наш рідний Крим.</p>
<img alt="" class="alignnone size-full wp-image-550192" height="1000" loading="lazy" src="../Images/2024-03-13T12-16-00-08-00/000006.jpg" srcset="../Images/2024-03-13T12-16-00-08-00/000006.jpg" width="1500"/>
<p><strong>— А найприємніший спогад?</strong></p>
<p>— Сходи і заходи сонця на морі, дельфіни, які нас частенько супроводжують… Коли вперше побачили пару дельфінів, то сприйняли це як знак, що все буде добре.</p>
<p>Я радію, що поруч зі мною люди, котрі розуміють, для чого вони у війську, для чого вони це роблять… Цей оптимізм передається. І віра в те, що все буде добре, бо ти робиш свою справу. І це такий кайф, коли завдання виконане, і ти відчуваєш втому, радість, і неймовірний приплив ендорфінів!</p>
<p><strong>— Що би ви хотіли сказати цивільним українцям? І, зокрема, тим, які ще не стали до Сил оборони?</strong></p>
<p>— З кожним днем треба ставати кращими. Тренуватися. Всім. Війна не закінчиться завтра і не післязавтра. Нам всім потрібно готуватися, максимально вивчати все, готувати себе фізично. Цікавитися військовою справою, піти на курси з тактичної медицини. Чимало людей думає, що ось це все закінчиться і ми заживемо так, як жили раніше. Але так не буде. Війна може торкнутися кожного.</p>
<p><strong>— Про яке бойове завдання ви мрієте?</strong></p>
<p>— Було б цікаво щось збити. Щоб на 100% було підтвердження.</p>
<p><strong>— Що для вас буде перемогою в цій війні?</strong></p>
<p>— Виведення ворожих військ і повернення наших тимчасово окупованих територій.</p>
<p><em>***</em></p>
<p>P.S.: Указом Президента України Вадим нагороджений медаллю «За військову службу Україні». Має також відомчу нагороду Головного управління розвідки Міністерства оборони України.</p>
<p>Нині катери військової частини, де служить Вадим, беруть участь в операціях щодо розширення плацдарму на лівому березі Дніпра та розмінуванні Чорного моря.</p>
<p>«Сексі» каже, що з настанням весни і теплої пори року бойові завдання стануть… цікавішими.</p>
<p><em>Фото Віталія Павленка та з особистого архіву співрозмовника</em></p>
</img></img></img></div><p>Source: <a href="https://armyinform.com.ua/2024/03/13/yak-ukrayina-povertala-vyshky-bojka-istoriya-odnogo-nezvychajnogo-kulemetnyka/">https://armyinform.com.ua/2024/03/13/yak-ukrayina-povertala-vyshky-bojka-istoriya-odnogo-nezvychajnogo-kulemetnyka/</a></p></body></html>