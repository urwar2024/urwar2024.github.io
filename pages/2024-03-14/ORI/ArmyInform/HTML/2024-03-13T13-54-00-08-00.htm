<html><body><h1>У ГУР розповіли про серйозність звернення РДК до жителів курщини і білгородщини</h1><hr/>Published Time: 2024-03-13T13:54:00+08:00<br>Author: Army Inform<br>Description: Свій коментар Андрій Юсов надав під час прямого ефіру в телемарафоні «Єдині новини» 13...<br>Images: <a href="https://armyinform.com.ua/wp-content/uploads/2023/08/5f6a9206.jpg">000000.jpg</a><br>Categories: Новини<br>Tags: Андрій Юсов, ГУР<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-13T13-54-00-08-00/000000.jpg" srcset="../Images/2024-03-13T13-54-00-08-00/000000.jpg" width="1200"> <figcaption class="wp-caption-text">
		Андрій Юсов</figcaption>
</img></figure><!-- .post-thumbnail -->
<p><strong> Представник Головного управління розвідки Міністерства оборони України Андрій Юсов прокоментував свіжу заяву військових формувань «Російський добровольчий корпус», «Свобода росії» та «Сибірський батальйон», назвавши її дуже вагомою. </strong></p>
<p>Свій коментар Андрій Юсов надав під час прямого ефіру в телемарафоні «Єдині новини» 13 березня 2024 року.</p>
<p>«Щойно з’явилась спільна заява РДК, легіону «Свобода росії» і «Сибірського батальйону» із закликом до мешканців курщини та білгородщини евакуюватись з цих територій. І, власне, заклики до влади цих регіонів врятувати життя їхніх мешканців. Я думаю, це дуже серйозна і вагома заява», — зазначив представник ГУР.</p>
<p>Він прокоментував рейд у вказані області росії РДК, легіону «Свобода росії» і «Сибірського батальйону», бійці яких воюють на стороні Збройних Сил України проти російської окупаційної армії та режиму путіна.</p>
<p>«Безумовно, ці події мають серйозне і військове значення, і політичне. Я думаю, що вчора тисячі та мільйони українців просто з вдячністю дивилися на геройські дії бійців РДК, легіону «Свобода росії», «Сиббата», тому що вони показують, що той, хто приносить війну у чужий дім, кличе її до себе. І це те, що зробив путін і те, що відчули на собі за ці дні росіяни», — зазначив Андрій Юсов.</p>
<p>Як повідомляла АрміяInform, 12 березня 2024 року Андрій Юсов під час прямого ефіру в телемарафоні «Єдині новини», відповідаючи на запитання ведучої, чи знає ГУР, що саме сталося з Іл-76, <a href="https://armyinform.com.ua/2024/03/12/u-gur-vidreaguvaly-na-padinnya-il-76-v-ivanivskij-oblasti-rf/">заявив</a>, всі військові інциденти, які почастішали наразі в росії, зокрема бойові зіткнення за участю підрозділів «Російський добровольчий корпус» та «Сибірський батальйон» у білгородській та курській областях, — це наслідок агресивних дій російської влади проти України.</p>
</div><p>Source: <a href="https://armyinform.com.ua/2024/03/13/u-gur-rozpovily-pro-serjoznist-zvernennya-rdk-do-zhyteliv-kurshhyny-i-bilgorodshhyny/">https://armyinform.com.ua/2024/03/13/u-gur-rozpovily-pro-serjoznist-zvernennya-rdk-do-zhyteliv-kurshhyny-i-bilgorodshhyny/</a></p></body></html>