<html><body><h1>США ввели санкції проти компаній, які сприяли діяльності ПВК «Вагнер»</h1><hr/>Published Time: 2024-03-10T08-47-99<br>Author: Army Inform<br>Description: Про це повідомляє пресслужба Міністерства фінансів США.    «Покарані сьогодні компанії...<br>Images: <a href="https://armyinform.com.ua/wp-content/uploads/2024/03/227144_sanction-rf_gettyimages_new_960x380_0.webp">000000.webp</a><br>Categories: Новини, Новини світу та України<br>Tags: stoprussia, агресія рф, вторгнення рф, допомога партнерів, санкції, Світ підтримує Україну<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="500" src="../Images/2024-03-10T08-47-99/000000.png" srcset="../Images/2024-03-10T08-47-99/000000.png" width="960"> </img></figure><!-- .post-thumbnail -->
<p><strong> Сполучені Штати ввели санкції проти російської компанії та фірми з Центральноафриканської Республіки, які пов'язують із діяльністю ПВК «Вагнер». </strong></p>
<p>Про це <a href="https://home.treasury.gov/news/press-releases/jy2164" rel="nofollow" target="_blank">повідомляє</a> пресслужба Міністерства фінансів США.</p>
<p>«Покарані сьогодні компанії відіграли важливу роль у сприянні діяльності ПВК «Вагнер» та, відповідно, діям росії. Вони намагалися отримати прибутки від незаконного видобутку природних ресурсів і надавали матеріальну та фінансову підтримку групі Вагнера та іншим організаціям, пов’язаним з євгеном пригожиним, який загинув у серпні 2023 року», – йдеться в повідомленні.</p>
<p>Під санкції США потрапила деревообробна компанія, зареєстрована у столиці ЦАР Бангі з 2019 року. Компанія забезпечувала ПВК «Вагнер» коштами, отриманими від промислового продажу деревини з тропічних лісів в обмін на протекцію на захоплених у повстанців територіях.</p>
<p>Крім того, санкції США введені проти російської компанії «Брокер-Експерт», яка зареєстрована у Санкт-Петербурзі та надає брокерські послуги пов’язаним із  ПВК «Вагнер» компаніям в Африці, зокрема Bois Rouge.</p>
<p>«росія намагається використовувати ці пов’язані з ПВК «Вагнер» компанії у своїх зусиллях як для отримання додаткових доходів з-за кордону, так і для просування своїх інтересів в Африці, часто за рахунок країн, де вони розташовані, їх установ та громадян», — зазначив заступник міністра фінансів США Брайан Нельсон.</p>
<p>Він додав, що «Сполучені Штати як і раніше зосереджені на знищенні мереж, які уможливлюють незаконну та дестабілізуючу діяльність росії в Африці».</p>
<p>Як повідомляла<a href="https://armyinform.com.ua/2024/02/27/proty-rosiyi-diye-17-tysyach-sankczij-cherez-cze-vorog-vzhe-vtratyv-400-mlrd-denys-shmygal/"> АрміяInform</a>, загалом проти російської федерації вже діє 17 тисяч індивідуальних та секторальних санкцій. Завдяки цьому ворог втратив 400 млрд доларів.</p>
</div><p>Source: <a href="https://armyinform.com.ua/2024/03/10/ssha-vvely-sankcziyi-proty-kompanij-yaki-spryyaly-diyalnosti-pvk-vagner/">https://armyinform.com.ua/2024/03/10/ssha-vvely-sankcziyi-proty-kompanij-yaki-spryyaly-diyalnosti-pvk-vagner/</a></p></body></html>