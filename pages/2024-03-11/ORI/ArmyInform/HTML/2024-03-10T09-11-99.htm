<html><body><h1>Нові ракети для HIMARS: Пентагон узгодив контракт у $220 млн на постачання далекобійних боєприпасів</h1><hr/>Published Time: 2024-03-10T09-11-99<br>Author: Army Inform<br>Description: Як зазначено у відповідному релізі оборонного відомства Сполучених Штатів, безпосередні...<br>Images: <a href="https://armyinform.com.ua/wp-content/uploads/2024/03/1-9.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-8.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-7.jpeg">000002.jpeg</a><br>Categories: Новини, Озброєння та техніка<br>Tags: HIMARS, ОВТ, США<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="708" src="../Images/2024-03-10T09-11-99/000000.jpeg" srcset="../Images/2024-03-10T09-11-99/000000.jpeg" width="1280"> <figcaption class="wp-caption-text">
		. Контейнер з ракетами Precision Strike Missile (PrSM) для HIMARS та M270A2. Фото: Lockheed Martin</figcaption>
</img></figure><!-- .post-thumbnail -->
<p><strong> Міністерство оборони США оголосило, що компанія Lockheed Martin отримала модифікацію (доопрацювання, — ред.) контракту на суму в $220 млн на виготовлення та постачання ракет Precision Strike Missile (PrSM) для ракетних систем залпового вогню. </strong></p>
<p>Як <a href="https://www.defense.gov/News/Contracts/Contract/Article/3696684/" rel="nofollow" target="_blank">зазначено</a> у відповідному релізі оборонного відомства Сполучених Штатів, безпосередні роботи проводитимуться в Гранд-Прері, штат Техас, з орієнтовною датою завершення 6 березня 2026 року, повідомляє АрміяІnform.</p>
<p>Тим часом в документі наголошено, що у початковому варіанті угоди закупівля снарядів передбачалася протягом 2023 і 2024 фінансових років.</p>
<p>Як зазначив заступник редактора порталу Defense Blog Колтон Джонс, PrSM представляє прогрес армії США в здатності завдавати високоточних ударів на великій відстані, з можливістю нейтралізувати цілі на віддаленні понад 400 кілометрів. Розроблена з відкритою системною архітектурою для гнучкості, модульності для майбутнього зростання та сумісності з HIMARS і MLRS, вона виступає як значний актив для подальшої модернізації.</p>
<p>Принагідно експерт нагадав, що у грудні 2023 року компанія Lockheed Martin досягла вирішальної віхи, поставивши перші PrSM для армії США, підвищивши можливості збройних сил щодо ведення вогню на великій відстані.</p>
<figure aria-describedby="caption-attachment-549638" class="wp-caption alignnone" id="attachment_549638" style="width: 1280px"><img alt="" class="size-full wp-image-549638" height="720" loading="lazy" sizes="(max-width: 1280px) 100vw, 1280px" src="../Images/2024-03-10T09-11-99/000001.jpeg" srcset="../Images/2024-03-10T09-11-99/000001.jpeg" width="1280"><figcaption class="wp-caption-text" id="caption-attachment-549638">Пуск ракети PrSM. Фото: Lockheed Martin</figcaption></img></figure>
<p>Як свого часу <a href="https://armyinform.com.ua/2022/10/12/prsm-nova-raketa-dlya-himars-na-650-km/">повідомляла</a> АрміяІnform, концепт своєї найбільш далекобійної ракети PrSM американська зброярська фірма Lockheed Martin представила на виставці озброєнь «Асоціації Армії США» (AUSA 2022) в жовтні 2022 року. При цьому представники розробника тоді заявили, що їхній виріб буде здатен долати відстань до 650 км.</p>
<p>Водночас аналітики компанії Defense Express <a href="https://defence-ua.com/army_and_war/scho_treba_znati_pro_raketu_prsm_jaku_armija_ssha_otrimuje_zamist_atacms-13759.html" rel="nofollow" target="_blank">констатували</a>, що особливість PrSM полягає в тому, що вона розроблялась саме як «наступник» оперативно-тактичної ракети MGM-140 ATACMS. Відповідно, для запуску може використовуватись уже існуюча база — M142 HIMARS (по 2 на пусковій установці) та із M270 MLRS (по 4 на пусковій установці). І навіть самі PrSM мають розміщуватись у таких же стартових пакетах, як ATACMS чи реактивні снаряди GMLRS.</p>
<p>Згадана вище відкрита архітектура дає цій ракеті великий модернізаційний потенціал. Армія США вже розглядає дві вдосконалені її версії: PrSM Increment 2 з багаторежимною системою самонаведення, що також відома як наземна протикорабельна ракета LBASM, та PrSM Increment 3 зі збільшеною бойовою частиною при збереженні дальності польоту.</p>
<figure aria-describedby="caption-attachment-549640" class="wp-caption alignnone" id="attachment_549640" style="width: 1280px"><img alt="" class="size-full wp-image-549640" height="475" loading="lazy" src="../Images/2024-03-10T09-11-99/000002.jpeg" srcset="../Images/2024-03-10T09-11-99/000002.jpeg" width="1280"><figcaption class="wp-caption-text" id="caption-attachment-549640">Ракета Precision Strike Missile (PrSM) для HIMARS та M270A2. Малюнок Lockheed Martin</figcaption></img></figure>
<p>«Precision Strike Missile надає командуванню Об’єднаних сил цілодобову, всепогодну спроможність, яка протидіятиме здатності противника проводити бойові маневри та операції з протиповітряної оборони», — сказав помічник міністра армії США з питань закупівель, логістики та технологій Дуг Буш.</p>
<p>Слід зазначити, що у 2023 році Lockheed Martin та Raytheon Technologies-Northrop Grumman розпочали розробку проєктів ракети PrSM Increment 4 з дальністю польоту понад 1000 км.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/wyK20Q9xxsY?feature=oembed" title="PrsM Completes Short-Range Flight Test with the US Army" width="640"></iframe></p>
<p>Випробувальні пуски ракет Precision Strike Missile (PrSM) для HIMARS. Відео: Lockheed Martin</p>
</div><p>Source: <a href="https://armyinform.com.ua/2024/03/10/novi-rakety-dlya-himars-pentagon-uzgodyv-kontrakt-u-220-mln-na-postachannya-dalekobijnyh-boyeprypasiv/">https://armyinform.com.ua/2024/03/10/novi-rakety-dlya-himars-pentagon-uzgodyv-kontrakt-u-220-mln-na-postachannya-dalekobijnyh-boyeprypasiv/</a></p></body></html>