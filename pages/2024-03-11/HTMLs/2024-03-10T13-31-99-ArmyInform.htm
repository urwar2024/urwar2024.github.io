<html><body>
<h1>Вперше офіційні військові команди українською зафіксували 175 років тому: що слід знати про Батальйон руських гірських стрільців</h1>
<hr/>
Author: Army Inform
<br>
Categories: Новини, Публікації
<br>
Description: Ініціатором створення Батальйону руських гірських стрільців у складі тогочасної...
<br>
Published Time: 2024-03-10T13-31-99
<br>
Tags: батальйон, воєнна історія, команди українською, руські гірські стрільці
<br>
Images: <a href="https://armyinform.com.ua/wp-content/uploads/2024/03/01_golovna-2.jpg">000000.jpg</a>&nbsp;<a href="https://armyinform.com.ua/wp-content/uploads/2023/08/01_golovna-10.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/02-1-1.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/03-1.jpg">000003.jpg</a>&nbsp;<a href="https://armyinform.com.ua/wp-content/uploads/2023/05/01_golovna.png">000004.png</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../ORI/ArmyInform/Images/2024-03-10T13-31-99/000000.jpg" srcset="../ORI/ArmyInform/Images/2024-03-10T13-31-99/000000.jpg" width="1000"/> <figcaption class="wp-caption-text">
		Руські гірські стрільці</figcaption>
</figure><!-- .post-thumbnail -->
<p><strong> Біля витоків української модерної військової традиції стояв Батальйон руських гірських стрільців — найстарший попередник славнозвісних Січових Стрільців, Української Галицької Армії, Армії УНР, УПА та інших новітніх українських збройних формувань включно з сучасними Збройними Силами України. </strong></p>
<p><span style="font-weight: 400;">Ініціатором створення Батальйону руських гірських стрільців у складі тогочасної австрійської армії виступила Головна Руська Рада — найперша офіційна політична організація українців Галичини.</span></p>
<p><span style="font-weight: 400;">Створена на хвилі славнозвісної «Весни народів» у Європі, Головна Руська Рада вперше в історії підняла національний жовто-синій прапор і сформувала перші загони українських збройних сил модерної доби.</span></p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/08/23/vzhe-ponad-175-rokiv-nad-ukrayinoyu-majoryat-syno-zhovti-prapory-andrij-grechylo/" target="_blank"><div class="ai-readalso-content"><div class="ai-readalso-title">Вже понад 175 років над Україною майорять синьо-жовті прапори — Андрій Гречило</div></div><div class="ai-readalso-thumbnail"><img alt="Вже понад 175 років над Україною майорять синьо-жовті прапори — Андрій Гречило" src="../ORI/ArmyInform/Images/2024-03-10T13-31-99/000001.jpg" srcset="../ORI/ArmyInform/Images/2024-03-10T13-31-99/000001.jpg"/></div></a></figure>
<p><span style="font-weight: 400;">— Утворення національної гвардії було загальною тенденцією революційних подій того часу. Люди, які відчули себе громадянами держави, а не лише цісарськими підданцями, вимагали не лише свободи зібрань, друку, віросповідання, але також свободи носіння зброї і права на самозахист, — </span><a href="https://armyinform.com.ua/2023/05/10/golovna-ruska-rada-stoyala-bilya-dzherel-modernoyi-ukrayinskoyi-vijskovoyi-tradycziyi-oleg-turij/"><span style="font-weight: 400;">розповів</span></a><span style="font-weight: 400;"> АрміяInform фахівець з історії Головної Руської Ради, кандидат історичних наук, директор Інституту історії Церкви та проректор із зовнішніх зв’язків Українського Католицького Університету Олег Турій.</span></p>
<p><span style="font-weight: 400;">Учасники революційних подій усвідомлювали, що за умов потужного соціально-політичного збурення можливими є силові сутички, тому необхідно створити організовану збройну силу, спроможну обстоювати українські інтереси та підтримувати правопорядок.</span></p>
<p><span style="font-weight: 400;">Для народів, які не мали на той час власної державності, такі збройні формування сприймалися як певна перехідна ланка для створення у майбутньому національних збройних сил. «Це була спроба творити у лоні наявної держави зародки своєї національної державності», — наголошує Олег Турій.</span></p>
<figure aria-describedby="caption-attachment-549825" class="wp-caption alignnone" id="attachment_549825" style="width: 781px"><img alt="" class="size-full wp-image-549825" height="500" loading="lazy" src="../ORI/ArmyInform/Images/2024-03-10T13-31-99/000002.jpg" srcset="../ORI/ArmyInform/Images/2024-03-10T13-31-99/000002.jpg" width="781"/><figcaption class="wp-caption-text" id="caption-attachment-549825">Засідання Головної Руської Ради, травень 1848 року</figcaption></figure>
<p><span style="font-weight: 400;">Батальйон руських гірських стрільців було створено як добровольче (охотниче) українське (українці Галичини тоді називались русинами) військове формування у складі австрійської армії. Його офіційною метою була підтримка громадського правопорядку й охорона карпатських перевалів до Угорщини, де вирувало повстання проти Австрійської монархії.</span></p>
<p><span style="font-weight: 400;">Головна Руська Рада розраховувала згодом перетворити батальйон на суто національне українське збройне формування, покликане боронити інтереси українців Австрії. З цією метою створили спеціальну комісію, яка опікувалась потребами батальйону та планувала його подальший розвиток.</span></p>
<p><span style="font-weight: 400;">Бажання вступити до лав добровольчого збройного формування виявили 3460 «охотників», з який відібрали 1410 вояків. Початково батальйон складався з 6 компаній (рот або сотень), згодом була також сформована сьома сотня. До старшинського (офіцерського) складу входили не лише німці, але й українці, які становили більшість, хоча й обіймали переважно нижчі посади.</span></p>
<figure aria-describedby="caption-attachment-549824" class="wp-caption alignnone" id="attachment_549824" style="width: 1000px"><img alt="" class="size-full wp-image-549824" height="690" loading="lazy" src="../ORI/ArmyInform/Images/2024-03-10T13-31-99/000003.jpg" srcset="../ORI/ArmyInform/Images/2024-03-10T13-31-99/000003.jpg" width="1000"/><figcaption class="wp-caption-text" id="caption-attachment-549824">Старшина і стрілець Руської гвардії, 1849 рік</figcaption></figure>
<p><span style="font-weight: 400;">Батальйон мав однострої з елементами народного одягу. До уніформи належали повстяний капелюх гуцулів крисаня, короткий гірський сіряк з синьо-жовтими вилогами, червоні або сині штани.</span></p>
<p><span style="font-weight: 400;">Згодом форму змінили — замість крисані запровадили синій складаний капелюх з жовтим обшиттям та великим дашком, сіряк замінили на червоний мундир зі стоячим коміром, штани лишили синіми, з жовтими лампасами.</span></p>
<p><span style="font-weight: 400;">Для батальйону розробляли військову символіку, яка мала виявляти українських національний характер збройного формування. Зокрема, Софія Баварська, матір імператора Франца Йосифа I, пожертвувала для батальйонного знамена темно-синю шовкову стрічку. А правила військової служби викладали українською мовою,</span></p>
<figure class="kg-card ai-readalso-card"><a class="ai-readalso-container" href="https://armyinform.com.ua/2023/05/10/golovna-ruska-rada-stoyala-bilya-dzherel-modernoyi-ukrayinskoyi-vijskovoyi-tradycziyi-oleg-turij/" target="_blank"><div class="ai-readalso-content"><div class="ai-readalso-title">Головна Руська Рада стояла біля джерел модерної української військової традиції — Олег Турій</div></div><div class="ai-readalso-thumbnail"><img alt="Головна Руська Рада стояла біля джерел модерної української військової традиції — Олег Турій" src="../ORI/ArmyInform/Images/2024-03-10T13-31-99/000004.png" srcset="../ORI/ArmyInform/Images/2024-03-10T13-31-99/000004.png"/></div></a></figure>
<p><span style="font-weight: 400;">— Можливо трактувати творення загонів самооборони і руської національної гвардії не лише як приклад самоорганізації, реалізації права на захист і самооборону, але також і в перспективі як складовий елемент майбутньої державності. Про неї тоді ще ніхто не заявляв голосно, але це малося на увазі, — наголошує Олег Турій.</span></p>
<p><span style="font-weight: 400;">Науковець звертає увагу, що попри розпуск батальйону вже на початку 1850 року, модерна українська військова традиція встигла пустити міцне коріння й у майбутньому мала вплив на творення пізніших українських військових формувань.</span></p>
<p><span style="font-weight: 400;">— Цікаво, — зазначає Олег Турій, — що як додаток до «Зорі Галицької» було видано невеличку брошурку, де було вперше офіційно подано військові команди українською мовою. В цьому сенсі це був початок української модерної військової традиції.</span></p>
</div>

<p>Source: <a href="https://armyinform.com.ua/2024/03/10/vpershe-oficzijni-vijskovi-komandy-ukrayinskoyu-zafiksuvaly-175-rokiv-tomu-shho-slid-znaty-pro-bataljon-ruskyh-girskyh-strilcziv/">https://armyinform.com.ua/2024/03/10/vpershe-oficzijni-vijskovi-komandy-ukrayinskoyu-zafiksuvaly-175-rokiv-tomu-shho-slid-znaty-pro-bataljon-ruskyh-girskyh-strilcziv/</a></p>
</body></html>