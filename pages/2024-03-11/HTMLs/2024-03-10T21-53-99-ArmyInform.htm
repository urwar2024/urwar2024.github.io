<html><body>
<h1>російські вбивці та катівні не йдуть Європою лише тому, що їх стримують українці — Президент України</h1>
<hr/>
Author: Army Inform
<br>
Categories: Новини
<br>
Description: Про це заявив Президент України Володимир Зеленський під час вечірнього звернення.   ...
<br>
Published Time: 2024-03-10T21-53-99
<br>
Tags: stoprussia, агресія рф, Володимир Зеленський, вторгнення рф, Президент України
<br>
Images: <a href="https://armyinform.com.ua/wp-content/uploads/2023/11/zvernennya-prezydenta-1.jpg">000000.jpg</a>
<br>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="506" src="../ORI/ArmyInform/Images/2024-03-10T21-53-99/000000.jpg" srcset="../ORI/ArmyInform/Images/2024-03-10T21-53-99/000000.jpg" width="900"/> </figure><!-- .post-thumbnail -->
<p><strong> Наші Сили оборони складаються з багатьох елементів. Багатьох бригад та підрозділів. І кожен, який діє на фронті, кожен, який захищає державу від російських диверсантів і терору, кожен, який виконує бойові завдання, заслуговує на вдячність та повагу. </strong></p>
<p>Про це <a href="https://t.me/V_Zelenskiy_official/9732" rel="nofollow" target="_blank">заявив</a> Президент України Володимир Зеленський під час вечірнього звернення.</p>
<p>За його словами, російські вбивці та катівні не йдуть далі Європою лише тому, що їх стримують українці й українки зі зброєю в руках та під синьо-жовтим прапором. В Україні колись було багато білих стін будинків і церков, які зараз обпалені та розбиті російськими снарядами.</p>
<p>«І це дуже красномовно говорить, хто саме повинен зупинитись, щоб війна зупинилась. Кожен, хто захищає життя й людей, виконує найпочеснішу місію, яка тільки може бути в умовах такого антилюдського вторгнення. І ми маємо повністю захистити життя, захистити у своєму домі. І я дякую всім, хто підтримує наш захист, українських захисників і захисниць», — зазначив глава держави.</p>
<p>Як наголосив Президент України, коли російське зло 24 лютого розпочало цю війну, усі українці стали на захист. Християни, мусульмани, юдеї — всі.</p>
<p>Крім цього, він подякував кожному українському капелану, які — з армією, в Силах оборони. Там, на передовій. Захищають життя й людяність. Підтримують і молитвою, і розмовою, і справою. Ось що таке церква — з людьми. А не за дві з половиною тисячі кілометрів — десь там займатись віртуальним посередництвом між тим, хто хоче жити, і тим, хто хоче тебе знищити.</p>
<p>«Я дякую кожному, хто в Україні та з Україною робить усе для того, щоб зберегти життя, дякую всім, хто допомагає та хто дійсно поруч — діями та молитвами», — резюмував Володимир Зеленський.</p>
<p>Як повідомляла АрміяInform, глава держави <a href="https://armyinform.com.ua/2024/03/10/glava-derzhavy-podyakuvav-francziyi-za-pidtrymku-ukrayiny/">подякував</a> Франції за підтримку України.</p>
</div>

<p>Source: <a href="https://armyinform.com.ua/2024/03/10/rosijski-vbyvczi-ta-kativni-ne-jdut-yevropoyu-lyshe-tomu-shho-yih-strymuyut-ukrayinczi-prezydent-ukrayiny/">https://armyinform.com.ua/2024/03/10/rosijski-vbyvczi-ta-kativni-ne-jdut-yevropoyu-lyshe-tomu-shho-yih-strymuyut-ukrayinczi-prezydent-ukrayiny/</a></p>
</body></html>