<html><body><h1>Міноборони у 2024 році забезпечило постачання одягу для захисниць на 158 млн грн</h1><hr/>Published Time: 2024-11-18T16:03:00+08:00<br>Author: Army Inform<br>Description: Про це повідомили в МОУ.    Вже закуплені та видаються костюм польовий і жіноча білизна....<br>Images: <a href="https://armyinform.com.ua/wp-content/uploads/2024/11/5323374198753715149.jpg">000000.jpg</a><br>Categories: Новини<br>Tags: жіноча військова форма, Міністерство оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="852" src="../Images/2024-11-18T16-03-00-08-00/000000.jpg" srcset="../Images/2024-11-18T16-03-00-08-00/000000.jpg" width="1280"> </img></figure><!-- .post-thumbnail -->
<p><strong> Міністерство оборони України розширює лінійки одягу та засобів індивідуального захисту для військовослужбовиць. </strong></p>
<p>Про це<a href="https://mod.gov.ua/news/2024/11/18/u-2024-roczi-minoboroni-zabezpechilo-postachannya-zhinochogo-odyagu-dlya-zahisnicz-na-majzhe-160-mln-grn" rel="nofollow" target="_blank"> повідомили</a> в МОУ.</p>
<p>Вже закуплені та видаються костюм польовий і жіноча білизна. Також є в наявності маленькі розміри шкарпеток, рукавичок, взуття для жінок.</p>
<p>Крім того, затверджені два зразки-еталони на бронежилет жіночий, а на етапі випробувань перебуває натільна демісезонна білизна, натільна білизна для холодної погоди й зимові куртка та штани.</p>
<p>Про це йшлося на робочій зустрічі представників Міноборони та громадських організацій, які займаються підтримкою жінок в армії та забезпеченням їхніх потреб, зокрема одягу.</p>
<p>Присутні обговорили поточний стан забезпечення жінок в армії та гострі проблеми, які потребують негайного вирішення.</p>
<p>Окрему увагу приділили питанням адаптації військової форми до фізіологічних особливостей жінок, а також збільшення розмірної сітки та вдосконалення якості форми, яка повинна забезпечувати максимальний комфорт і функціональність для жінок-захисниць.</p>
<p>Загалом протягом 2024 року закупівельна агенція Міноборони ДОТ закупила жіночого одягу, а саме демісезонні польові костюми, елементи натільної білизни, на 158,3 млн грн.</p>
<p>«Жіночий одяг має відповідати всім вимогам та забезпечувати комфорт під час служби. Завдяки співпраці з громадськими організаціями ми можемо оперативно реагувати на потреби та вдосконалювати наші процеси, які стосуються забезпечення жінок», – зазначив заступник міністра оборони Дмитро Кліменков.</p>
<p>Міністерство оборони України висловило вдячність громадським організаціям за їхню активну участь у процесах вдосконалення умов служби для жінок в армії та підтверджує свою готовність до подальшої співпраці в цьому напрямі.</p>
</div><p>Source: <a href="https://armyinform.com.ua/2024/11/18/minoborony-u-2024-roczi-zabezpechylo-postachannya-zhinochogo-odyagu-dlya-zahysnycz-na-158-mln-grn/">https://armyinform.com.ua/2024/11/18/minoborony-u-2024-roczi-zabezpechylo-postachannya-zhinochogo-odyagu-dlya-zahysnycz-na-158-mln-grn/</a></p></body></html>