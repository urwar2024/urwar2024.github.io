<html><body><h1>Президент на Донеччині ознайомився зі зведенням фортифікацій і провів нараду в Краматорську</h1><hr/>Published Time: 2024-11-18T16:36:00+08:00<br>Author: Army Inform<br>Description: Про це повідомив Офіс президента.    Михайло Драпатий доповів про ситуацію на ключових...<br>Images: <a href="https://armyinform.com.ua/wp-content/uploads/2024/11/9e4688592670b9e6c85968acdaace53c_1731928388_extra_large.jpeg">000000.jpeg</a><br>Categories: Новини<br>Tags: Володимир Зеленський, Донецька область<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-11-18T16-36-00-08-00/000000.jpeg" srcset="../Images/2024-11-18T16-36-00-08-00/000000.jpeg" width="1042"> </img></figure><!-- .post-thumbnail -->
<p><strong> Президент України Володимир Зеленський у Краматорську провів нараду з начальником Донецької ОВА Вадимом Філашкіним і командувачем ОТУ «Луганськ» генерал-майором Михайлом Драпатим.  </strong></p>
<p>Про це <a href="https://president.gov.ua/news/na-donechchini-prezident-zasluhav-dopovidi-kerivnictva-regio-94473" rel="nofollow" target="_blank">повідомив</a> Офіс президента.</p>
<p>Михайло Драпатий доповів про ситуацію на ключових ділянках фронту, застосування різних типів дронів тактичного рівня та засобів РЕБ.</p>
<p>Президент також заслухав доповідь щодо будівництва фортифікацій і мінних загороджень для посилення оборони області.</p>
<p>Начальник Донецької ОВА зазначив, що до виконання робіт, окрім військово-інженерних підрозділів, також залучені працівники з різних регіонів України та з Укрзалізниці.</p>
<p>Володимир Зеленський ознайомився з процесом зведення фортифікацій на Покровському напрямку, де вже облаштована більшість із запланованих 600 обʼєктів.</p>
<p>Глава держави поспілкувався з будівельниками й подякував їм за роботу.</p>
<p>Окремо Вадим Філашкін доповів про соціально-економічну ситуацію в області, а також евакуацію дітей із визначених районів.</p>
<p>За його словами, на підконтрольній Україні території Донеччини проживає близько 324 тисяч людей. За час проведення обов’язкової евакуації переміщено понад 318 тисяч українців та українок, серед них 37 тисяч — діти.</p>
<p>Крім того, під час наради обговорили перебіг опалювального сезону. Запущені 86% котелень із тих, роботу яких планували забезпечити. Тепло є в більшості багатоквартирних будинків, закладів охорони здоров’я та освіти.</p>
<p>Водночас неможливо розпочати опалювальний сезон у Покровській міській територіальній громаді для жителів багатоквартирних будинків.</p>
<p>Як повідомляла АрміяInform, Президент Володимир Зеленський<a href="https://armyinform.com.ua/2024/11/18/prezydent-pryyihav-do-pokrovska-ta-vidvidav-roztashuvannya-sicheslavskyh-desantnykiv/"> відвідав розташування</a> 25 окремої повітрянодесантної Січеславської бригади, яка обороняє місто Покровськ на Донеччині.</p>
</div><p>Source: <a href="https://armyinform.com.ua/2024/11/18/prezydent-na-donechchyni-oznajomyvsya-zi-zvedennyam-fortyfikaczij-i-proviv-naradu-v-kramatorsku/">https://armyinform.com.ua/2024/11/18/prezydent-na-donechchyni-oznajomyvsya-zi-zvedennyam-fortyfikaczij-i-proviv-naradu-v-kramatorsku/</a></p></body></html>