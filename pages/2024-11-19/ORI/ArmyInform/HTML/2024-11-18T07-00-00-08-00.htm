<html><body><h1>Молодший сержант «Голод»: історія зенітника з ДШВ, який знищив ворожий Ка-52 на Курщині</h1><hr/>Published Time: 2024-11-18T07:00:00+08:00<br>Author: Army Inform<br>Description: — Я «Голод», бо так хлопцям подобається, а я, якщо чесно, завжди голодний до всього —...<br>Images: <a href="https://armyinform.com.ua/wp-content/uploads/2024/11/we311lifestory.webp">000000.webp</a><br>Categories: Life story, Новини<br>Tags: 82 бригада, ДШВ, зенітники, Лайфсторі<br><div class="single-content">
<figure class="post-thumbnail">
<img alt="Колаж Віталія Солоного / АрміяInform" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-11-18T07-00-00-08-00/000000.png" srcset="../Images/2024-11-18T07-00-00-08-00/000000.png" width="2000"> <figcaption class="wp-caption-text">
		Колаж Віталія Солоного / АрміяInform</figcaption>
</img></figure><!-- .post-thumbnail -->
<p><strong> Молодший сержант Іван з позивним «Голод» — стрілець-зенітник 3 десантно-штурмового батальйону 82 окремої десантно-штурмової Буковинської бригади. </strong></p>
<p>— Я «Голод», бо так хлопцям подобається, а я, якщо чесно, завжди голодний до всього — двіжу та адреналіну. Ну і інколи не доїдаю або переїдаю, як буває на службі,— жартує Іван.</p>
<p>Десантник родом із Білої Церкви, він уже другий рік служить у бригаді, яку називає своєю другою родиною. А коли його запитують, чим займається на службі, Іван відповідає просто:</p>
<p>— Все — і підготовка особового складу, і перевірка майна, боєкомплектів, ракет, зброї. Ну і, звісно, мотивую пацанів. Інколи словом, інколи про*ном. Головне — налаштувати їх так, щоб вони не хотіли вмерти, а хотіли вбити і повернутися назад.</p>
<h2><strong>«У перші дні Курського двіжу вполював Ка-52 „Алігатор“»</strong></h2>
<p>Одним із головних досягнень Івана став рейд 2024 року на Курщину, під час якого він збив російський Ка-52 «Алігатор».</p>
<p>— Третій день операції. Хлопці по радіо передають: вертушки летять, бігом на знищення. Я на позицію, беру ПЗРК «Стінгер». Гелікоптер летів прямо на мене. Заважала лише електромережа — боявся, що ракета може зачепитися. Але все пішло гладко. Постріл, і вже за кілька секунд ховаюся в посадці, щоб ворог не засік позицію. Чую по радіо: «Попав!» Хлопці щасливіші, ніж я сам, адже в мене шок. Потім вже прийшло почуття максимальної радості і вдоволення. Після цього ворог уже так нахабно не літав,— розповідає він.</p>
<h2><strong>«</strong><strong>Про ПЗРК „Стінгер“ і життя зенітника</strong><strong>»</strong></h2>
<p>«Голод» наголошує, що «Стінгер» — це потужний інструмент, але не з усіма ПЗРК все так «гладенько»:</p>
<p>— У мене було 4 ракети для більш старішого ПЗРК, які просто не вилітали — старе обладнання. Хочеш прикрити піхоту, а не можеш. Тому „Стінгер“ для нас — це вирішення багатьох проблем. Там все просто: ціль у мушці — секунда-півтори — постріл. Часу на роздуми немає.</p>
<p>Зараз бойових завдань трохи менше, бо ворог зрозумів, що залітати небезпечно. Але, за словами Івана, вони завжди готові.</p>
<p>— Якщо це БПЛА типу Zala або SuperCam, то працюємо за ситуацією. Якщо просто пролітає повз — не витрачаємо ресурс та не «палимо позицію». Якщо летить конкретно на нас, тоді збиваємо стрілецькою зброєю. З ПЗРК ходимо лише на «велику рибу».</p>
<h2><strong>«</strong><strong>Про службу, мрії та майбутнє</strong><strong>»</strong></h2>
<p>Коли Іван прийшов на службу, спочатку планував піти у 95 бригаду ДШВ, бо там служили його друзі. Але потрапив у 82-гу і не пожалкував:</p>
<p>— Коли починав навчатися, багато побратимів хотіли на арту чи бути танкістами. Я подумав і зрозумів, що для мене буде максимально круто нищити авіацію противника. Так і вийшло. Я постійно вчуся, підвищую кваліфікацію. Мрію стати головним сержантом взводу, і не тільки вчити хлопців, а й далі бігати з ними, знищуючи ворожі вертушки.</p>
<p>У Німеччині зенітник довів навички до ідеалу, і тепер «Голод» — один із найкращих у своїй справі.<br/>
«Те, що ми робимо зараз, наші діти вивчатимуть у школах. Це історія, яку ми пишемо своїми руками. І я вдячний кожному, хто віддав за це життя».</p>
<p>Слова Івана резонують у серцях. Він живе заради Перемоги і робить усе, щоб ворог боявся навіть з’явитися в небі над Україною.</p>
</div><p>Source: <a href="https://armyinform.com.ua/2024/11/18/molodshyj-serzhant-golod-istoriya-zenitnyka-z-dshv-yakyj-znyshhyv-vorozhyj-ka-52-na-kurshhyni/">https://armyinform.com.ua/2024/11/18/molodshyj-serzhant-golod-istoriya-zenitnyka-z-dshv-yakyj-znyshhyv-vorozhyj-ka-52-na-kurshhyni/</a></p></body></html>