<html><body><h1>Сили оборони відбили 35 атак на Курахівському напрямку і ще понад 20 — на Покровському</h1><hr/>Published Time: 2024-11-18T07:04:00+08:00<br>Author: Army Inform<br>Description: Про це йдеться в оперативній інформації Генерального штабу ЗСУ станом на 22:00 17...<br>Images: <a href="https://armyinform.com.ua/wp-content/uploads/2024/11/467314339_915708597408886_7368879217914851203_n.jpg">000000.jpg</a><br>Categories: Новини<br>Tags: генштаб зсу, Курахівський напрямок, Покровський напрямок, Ситуація на фронті<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="710" src="../Images/2024-11-18T07-04-00-08-00/000000.jpg" srcset="../Images/2024-11-18T07-04-00-08-00/000000.jpg" width="1066"> </img></figure><!-- .post-thumbnail -->
<p><strong> З початку доби, 17 листопада, загальна кількість бойових зіткнень вздовж усієї лінії фронту зросла до 134. </strong></p>
<p>Про це йдеться в <a href="https://www.facebook.com/GeneralStaff.ua/posts/pfbid032GQu7svrWkZXS5gan5SUjp7gL2sMB4nxd6FTHDVmMqadBqyqSLSYcvqtuThacjTHl?locale=uk_UA" rel="nofollow" target="_blank">оперативній інформації</a> Генерального штабу ЗСУ станом на 22:00 17 листопада.</p>
<p><strong>На Харківському напрямку</strong> відбулося десять бойових зіткнень з російськими загарбниками. П’ять атак відбито в районі Стариці, чотири — в районі Вовчанська, одну атаку відбили наші захисники в районі населеного пункту Висока Яруга, противник успіху не мав.</p>
<p><strong>На Куп’янському напрямку</strong> ворог 10 разів намагався посунути наші підрозділи із займаних позицій поблизу Кучерівки, Кругляківки та Колісниківки. Одне боєзіткнення поблизу Загризового триває дотепер.</p>
<p>Сім спроб витіснити наших захисників із займаних позицій були зупинені <strong>на Лиманському напрямку</strong>, ворог намагався просунутися в напрямках Твердохлібового, Греківки, Тернів та Чернещини.</p>
<p><strong>На Сіверському напрямку</strong> наші війська відбили одну атаку противника поблизу Верхньокам’янського.</p>
<p><strong>На Краматорському напрямку</strong> відбулось одне бойове зіткнення. Активність окупантів проявляли в районі населеного пункту Біла Гора, противник, отримавши жорстку відсіч, відійшов.</p>
<p>Ворог двічі намагався вклинитися в нашу оборону <strong>на Торецькому напрямку</strong>. Від початку доби окупанти атакували в районах населених пунктів Торецьк та Щербинівка. Обидві атаки успішно відбили наші захисники.</p>
<p>Противник не полишає спроб потіснити наших оборонців із займаних позицій <strong>на Покровському напрямку</strong>. Найбільша активність російських окупантів зберігається в районах населених пунктів Миролюбівка, Промінь, Лисівка, Крутий Яр, Юрівка, Григорівка та Петрівка. Загалом 23 атаки на напрямку українські захисники вже відбили, ще п’ять боєзіткнень тривають дотепер.</p>
<p>За наявною на цей час інформацією, за сьогоднішній день втрати агресора на даному напрямку становили 251 особу вбитими та пораненими. Знищено два танки, 10 одиниць мототехніки. Окрім того, два танки, один БМП, один автомобіль та одна артилерійська система були пошкоджені.</p>
<p>Інтенсивно атакує ворог українських захисників <strong>на Курахівському напрямку</strong>, на цей час доби нараховується також 35 бойові зіткнення. Загарбники зберігають високу активність, намагаючись просунутися в районах Нової Іллінки, Берестків, Вознесенки, Сонцівки, Зорі, Максимільянівки, Дальнього, Курахового та Антонівки.</p>
<p>Підрозділи Сил оборони відбили 20 атак противника. Ситуація складна, проте контрольована Силами оборони. Наші воїни докладають зусиль для недопущення просування противника в глибину української території.</p>
<p>На цьому напрямку, за попередніми даними, втрати ворога безповоротними та пораненими становили 128 осіб. Також знищено два танки, одну БМП, дві одиниці автомобільної техніки, два мотоцикли та один міномет противника, крім цього пошкоджено одну ворожу БМП та одну артилерійську систему.</p>
<p><strong>На Времівському напрямку</strong> відбулося чотири боєзіткнення в районах Трудового та Роздолівки. Три боєзіткнення тривають до цього часу.</p>
<p><strong>На Оріхівському напрямку</strong> одну марну атаку ворога відбили наші оборонці протягом дня поблизу Новоандріївки.</p>
<p><strong>На Придніпровському напрямку</strong> наші воїни чотири рази відбивали атаки російських загарбників на позиції українського війська.</p>
<p>Сили оборони України продовжують операцію <strong>в Курській області</strong>. Авіація рф надалі завдає ударів керованими авіаційними бомбами по території росії. На даний час відомо про 24 авіаційні удари із застосуванням 37 КАБ.</p>
<p>На інших напрямках суттєвих змін в обстановці не відбулося.</p>
</div><p>Source: <a href="https://armyinform.com.ua/2024/11/18/syly-oborony-vidbyly-35-atak-na-kurahivskomu-napryamku-i-shhe-ponad-20-na-pokrovskomu/">https://armyinform.com.ua/2024/11/18/syly-oborony-vidbyly-35-atak-na-kurahivskomu-napryamku-i-shhe-ponad-20-na-pokrovskomu/</a></p></body></html>