<html><body><h1>Президент приїхав до Покровська та відвідав розташування січеславських десантників</h1><hr/>Published Time: 2024-11-18T14:25:00+08:00<br>Author: Army Inform<br>Description: Про це йдеться в повідомленні Офісу президента.    Глава держави заслухав доповідь...<br>Images: <a href="https://armyinform.com.ua/wp-content/uploads/2024/11/467631918_3735446623372353_2093607397378720150_n.jpg">000000.jpg</a><br>Categories: Важливо, Новини<br>Tags: 25 бригада, Володимир Зеленський, ДШВ ЗСУ, Покровський напрямок<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1366" sizes="(max-width: 2048px) 100vw, 2048px" src="../Images/2024-11-18T14-25-00-08-00/000000.jpg" srcset="../Images/2024-11-18T14-25-00-08-00/000000.jpg" width="2048"> </img></figure><!-- .post-thumbnail -->
<p><strong> Президент Володимир Зеленський відвідав розташування 25 окремої повітрянодесантної Січеславської бригади, яка обороняє місто Покровськ на Донеччині. </strong></p>
<p>Про це йдеться в <a href="https://president.gov.ua/news/prezident-vidvidav-pokrovsk-i-privitav-vijskovih-iz-dnem-ser-94469" rel="nofollow" target="_blank">повідомленні</a> Офісу президента.</p>
<p>Глава держави заслухав доповідь командира бригади Євгена Ласійчука про обстановку у смузі відповідальності та безпекову ситуацію в Покровську.</p>
<p>Євген Ласійчук доповів про тактику російських окупантів у проведенні штурмів малими групами та контрзаходи, взаємодію із суміжними підрозділами, досвід застосування техніки, переданої партнерами.</p>
<p>Володимир Зеленський також заслухав доповідь командувача ОТУ «Донецьк» Олександра Луценка про загальну ситуацію в зоні відповідальності його угруповання військ і деталі щодо оборони Курахового, інших ключових напрямків.</p>
<p>Президент поспілкувався із сержантами бригад, які захищають Донеччину, і привітав їх із Днем сержанта.</p>
<p>«Хочу привітати вас особисто тут, у Покровську. Напружений напрямок. Я знаю, що тільки завдяки вашій міцності Схід не окупований тотально Російською Федерацією. Ворог щоденно отримує відповідь від вас, від ваших побратимів. Прошу переказати їм від мене, від усього народу України величезну вдячність», — сказав глава держави.</p>
<p>Володимир Зеленський відзначив захисників і захисниць державними нагородами. Зокрема, вручив відзнаку «Хрест бойових заслуг» чотирьом воїнам.</p>
<p>Як повідомляла АрміяInform, минулої доби на Покровському напрямку наші захисники <a href="https://armyinform.com.ua/2024/11/18/na-fronti-149-bojovyh-zitknen-za-dobu-genshtab-povidomyv-pro-sytuacziyu-na-golovnyh-napryamkah/?utm_source=mainnews&amp;utm_medium=article&amp;utm_campaign=traficsource">зупинили 32 штурмові і наступальні дії</a> агресора в районах населених пунктів Миролюбівка, Промінь, Лисівка, Крутий Яр, Юрівка, Григорівка, Пустинка та Петрівка.</p>
</div><p>Source: <a href="https://armyinform.com.ua/2024/11/18/prezydent-pryyihav-do-pokrovska-ta-vidvidav-roztashuvannya-sicheslavskyh-desantnykiv/">https://armyinform.com.ua/2024/11/18/prezydent-pryyihav-do-pokrovska-ta-vidvidav-roztashuvannya-sicheslavskyh-desantnykiv/</a></p></body></html>