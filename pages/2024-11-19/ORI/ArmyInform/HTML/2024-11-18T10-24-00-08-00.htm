<html><body><h1>Підірвали автомобіль з українським воїном і готували теракти: викрито чотирьох жителів Харківщини</h1><hr/>Published Time: 2024-11-18T10:24:00+08:00<br>Author: Army Inform<br>Description: Про це повідомив Офіс Генерального прокурора.    Куратором підозрюваних був бойовик...<br>Images: <a href="https://armyinform.com.ua/wp-content/uploads/2024/11/5321092780845557320-e1731917249979.jpg">000000.jpg</a><br>Categories: Новини<br>Tags: колаборанти, Харківщина<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="940" src="../Images/2024-11-18T10-24-00-08-00/000000.jpg" srcset="../Images/2024-11-18T10-24-00-08-00/000000.jpg" width="1280"> </img></figure><!-- .post-thumbnail -->
<p><strong> Четверо мешканців Харківського регіону, серед яких інженер-програміст, колишній військовий та двоє безробітних чоловіків, були завербовані російськими спецслужбами і діяли в інтересах держави-агресора. </strong></p>
<p>Про це <a href="https://t.me/pgo_gov_ua/27428" rel="nofollow" target="_blank">повідомив</a> Офіс Генерального прокурора.</p>
<p>Куратором підозрюваних був бойовик спецназу «днр», який співпрацює з російським гру. Він інструктував підозрюваних та надавав їм вказівки через месенджер.</p>
<p>Чоловіки вишукували місця дислокації українських військових на території Харкова та області і передавали зібрані дані у вигляді зображень мапи з відповідними позначками.</p>
<p>У червні 2024 року підозрювані підірвали автомобіль військовослужбовця ЗСУ, внаслідок чого український захисник зазнав тяжких поранень. До злочину вони готувались заздалегідь — стежили за переміщенням потерпілого, щоб у потрібний час закласти вибуховий пристрій під автівку.</p>
<p>Також підозрювані збирались вчинити низку інших терактів. Одним з їхніх завдань було влаштувати аварію на залізничній колії, щоб завадити перевезенню української військової техніки на передову.</p>
<p>Водночас один з підозрюваних виготовив саморобний вибуховий пристрій, який сховав у посадці на території Харківського району, про що відзвітував куратору в месенджері. Одразу після цього його затримали правоохоронці.</p>
<p>Інших трьох фігурантів затримано за місцями їхнього мешкання. Під час обшуків правоохоронці виявили та вилучили вибухівку, комп’ютерну техніку та мобільні телефони з доказами протиправної діяльності.</p>
<p>За процесуального керівництва Харківської обласної прокуратури чотирьом громадянам повідомлено про підозру за фактом державної зради, вчиненої в умовах воєнного стану (ч. 2 ст. 28, ч. 2 ст. 111 КК України), одному з них також інкриміновано носіння, зберігання та передачу вибухових речовин і пристроїв без передбаченого законом дозволу (ч. 1 ст. 263 КК України).</p>
<p>За клопотанням сторони обвинувачення всім чотирьом підозрюваним обрано запобіжні заходи у вигляді тримання під вартою без права внесення застави.</p>
</div><p>Source: <a href="https://armyinform.com.ua/2024/11/18/pidirvaly-avtomobil-z-ukrayinskym-voyinom-i-gotuvaly-terakty-vykryto-4-zhyteliv-harkivshhyny/">https://armyinform.com.ua/2024/11/18/pidirvaly-avtomobil-z-ukrayinskym-voyinom-i-gotuvaly-terakty-vykryto-4-zhyteliv-harkivshhyny/</a></p></body></html>