<html><body><h1>Ноїв ковчег для Кіма: Північна Корея ймовірно зводить свій найбільший військовий корабель</h1><hr/>Published Time: 2024-11-18T06:33:00+08:00<br>Author: Army Inform<br>Description: Деталі проєкту дослідили фахівці з Міжнародного інституту стратегічних досліджень (IISS)....<br>Images: <a href="https://armyinform.com.ua/wp-content/uploads/2024/11/foto-1.-suputnykovyj-znimok-budivelnyh-robit-na-pivnichnokorejskij-verfi-nampho.webp">000000.webp</a>&nbsp;<a href="https://armyinform.com.ua/wp-content/uploads/2024/11/foto-2.-suputnykovyj-znimok-budivelnyh-robit-na-pivnichnokorejskij-verfi-nampho.webp">000001.webp</a>&nbsp;<a href="https://armyinform.com.ua/wp-content/uploads/2024/11/foto-3.-raketnyj-korvet-proyektu-amnok.webp">000002.webp</a>&nbsp;<a href="https://armyinform.com.ua/wp-content/uploads/2024/11/foto-4.-suputnykovyj-znimok-budivelnyh-robit-na-pivnichnokorejskij-verfi-nampho..webp">000003.webp</a><br>Categories: Новини, Озброєння та техніка<br>Tags: Озброєння та техніка, Північна Корея, флот<br><div class="single-content">
<figure class="post-thumbnail">
<img alt="Супутниковий знімок будівельних робіт на північнокорейській верфі Нампхо. Фото: Maxar." class="attachment-post-thumbnail size-post-thumbnail wp-post-image" height="731" src="../Images/2024-11-18T06-33-00-08-00/000000.png" srcset="../Images/2024-11-18T06-33-00-08-00/000000.png" width="1325"> <figcaption class="wp-caption-text">
		Супутниковий знімок будівельних робіт на північнокорейській верфі Нампхо. Фото: Maxar.</figcaption>
</img></figure><!-- .post-thumbnail -->
<p><strong> Західні аналітики на підставі супутникових знімків зробили припущення, що північнокорейський режим взявся за будівництво свого найбільшого бойового корабля, довжина якого може сягнути до 170 метрів. </strong></p>
<p><span>Деталі проєкту</span> <a href="https://www.iiss.org/" rel="nofollow" target="_blank"><span>дослідили</span></a><span> фахівці з Міжнародного інституту стратегічних досліджень (IISS).</span></p>
<p><span>Як зазначено в експертній довідці, Північна Корея на своєму суднобудівному заводі у місті Нампхо спорудила новий стапель завдовжки 170 метрів та завширшки 30 метрів. Безпосереднє будівництво об’єкта стартувало у травні 2024 року.</span></p>
<p><span>Такі обсяги будмайданчика є на третину більшими, ніж розміри нещодавно спущених на воду для військового флоту КНДР корветів класу Amnok і Nampo , які до цього були найбільшими військовими кораблями Північної Кореї, побудованими після фрегатів класу Najin, зданими у 1970-х роках.</span></p>
<p><span>Завдяки появі такого об’єкта режим «рокетмена Кіма», як очільника КНДР прозвав новообраний президент США Дональд Трамп, зможе збудувати особливо потужний, як за своїми розмірами, корабель. Однак у експертів поки що немає розуміння, що </span>саме це за бойовий плавзасіб.</p>
<p><span>Наявні супутникові знімки демонструють, що на цьому стапелі північнокорейський режим вже будує якийсь корабель. Зокрема можна розгледіти щось схоже на секції корпусів, пофарбовані ґрунтовкою червоного оксиду. Також можна побачити два портальні крани, які можуть використовуватись для переміщення секцій корпусу судна по стапелю.</span></p>
<figure aria-describedby="caption-attachment-641337" class="wp-caption alignnone" id="attachment_641337" style="width: 1353px"><img alt="Супутниковий знімок будівельних робіт на північнокорейській верфі Нампхо. Фото: Maxar." class="size-full wp-image-641337" height="691" loading="lazy" src="../Images/2024-11-18T06-33-00-08-00/000001.png" srcset="../Images/2024-11-18T06-33-00-08-00/000001.png" width="1353"><figcaption class="wp-caption-text" id="caption-attachment-641337">Супутниковий знімок будівельних робіт на північнокорейській верфі Нампхо. Фото: Maxar.</figcaption></img></figure>
<p><span>Але оскільки північнікорейці над цим стапелем натягнули каркас із маскувальною сіткою, то більш детально будівництво цього корабля на супутникових знімках розгледіти неможливо.</span></p>
<p><span>Дослідники з оборонного порталу ІКК Defense Express (DE)</span> <a href="https://defence-ua.com/" rel="nofollow" target="_blank"><span>виокремили</span></a><span> цікаву деталь, яка полягає в тому, що верф в північнокорейському місті Нампо має, по суті, «подвійне призначення»: там будувались і цивільні судна. Утім, саме на цьому кораблебудівному заводі також були зведені й два ракетні корвети за проєктом Amnok, які наразі є найпотужнішими бойовими кораблями ВМС КНДР.</span></p>
<figure aria-describedby="caption-attachment-641336" class="wp-caption alignnone" id="attachment_641336" style="width: 1196px"><img alt="Ракетний корвет проєкту Amnok. Візуалізація Naval News" class="size-full wp-image-641336" height="654" loading="lazy" src="../Images/2024-11-18T06-33-00-08-00/000002.png" srcset="../Images/2024-11-18T06-33-00-08-00/000002.png" width="1196"><figcaption class="wp-caption-text" id="caption-attachment-641336">Ракетний корвет проєкту Amnok. Візуалізація Naval News</figcaption></img></figure>
<p><span>Якщо наводити деталі щодо вже згаданих корветів Amnok, то там мова йде про те, що ці кораблі мають водозаміщення до 1,5 тис. тонн та довжину корпусу 80 метрів.</span></p>
<p><span>І саме на цій порівняльній базі далі ґрунтуються дві версії, під яке саме завдання Північна Корея могла збудувати величезний, як за своїми масштаби, стапель завдовжки аж 170 метрів.</span></p>
<p><span>Перша версія – північнокорейський режим має амбіцію збудувати більш потужний надводний корабель для своїх ВМС, наприклад класу “ракетний фрегат”. Друга версія — КНДР хоче використати цей об’єкт для будівництва нового підводного човна-носія балістичних ракет.</span></p>
<p><span>На цьому тлі в ІКК DE згадати повідомлення про те, що Північна Корея та росія можуть працювати, зокрема, й по сегменту технологій для будівництва атомних підводних човнів. Це, своєю чергою, свідчить про те, що і в цій історії стосовно нового проєкту Пхеньяна без порад та допомоги москви не обійшлося.</span></p>
<p><span>У той час як Nampo Ship yard може виготовити судно з більшим корпусом, що в цілому віддзеркалює дизайн сучасного військового корабля, Північна Корея, швидше за все, не зможе самотужки відтворити відповідні сучасні бойові системи та можливості. Це є ще одним доводом щодо присутності «руки москви».</span></p>
<figure aria-describedby="caption-attachment-641335" class="wp-caption alignnone" id="attachment_641335" style="width: 1352px"><img alt="Супутниковий знімок будівельних робіт на північнокорейській верфі Нампхо. Фото: Planet Labs PBC" class="size-full wp-image-641335" height="684" loading="lazy" src="../Images/2024-11-18T06-33-00-08-00/000003.png" srcset="../Images/2024-11-18T06-33-00-08-00/000003.png" width="1352"><figcaption class="wp-caption-text" id="caption-attachment-641335">Супутниковий знімок будівельних робіт на північнокорейській верфі Нампхо. Фото: Planet Labs PBC</figcaption></img></figure>
<p><span>Офіційний рупор Північної Кореї агенція KCNA</span> <a href="http://kcna.kp/en/article/q/bb7704b49447dd80b52c60420f45e9dc.kcmsf" rel="nofollow" target="_blank"><span>повідомляла</span></a><span>, що під час візиту у вересні 2024 року на нову військово-морську базу, яка будується, диктатор Кім заявив, що ВМС країни «незабаром отримають великі надводні військові кораблі та підводні човни, які не можуть бути закріплені на існуючих об’єктах для швартування військових бойових суден. І будівництво військово-морської бази для експлуатація новітніх великих військових кораблів стало актуальним завданням».</span></p>
<p><span>Одне з можливих пояснень того, що саме за корабель може бути в стадії будівництва, полягає в тому, що зводиться ударна плавуча платформа з розміщенням на ній крилатих ракет певного типу.</span></p>
<p><span>Також у вересні 2023 року Пхеньяном у тестовому режимі були запущені крилаті ракети великої дальності з корвета класу «Амнок». У такий спосіб масштабніша платформа дозволить транспортувати більше крилатих ракет, а також потенційно дозволить включити до її озброєння балістичні ракети малої дальності.</span></p>
<p><span>Водночас експерти зазначають, що хоча формально флот КНДР є достатньо великим за кількістю плавзасобів, він переважно сформований з малих патрульних і прибережних кораблів, які мають вкрай обмежені бойові можливості. Отже, умовний «‎фрегат»‎ (якщо це дійсно він) стане гігантським кроком вперед для войовничих амбіцій Північної Кореї.</span></p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/nfUsxpUA3DE?feature=oembed" title="Why North Korea Built A Nuclear-Armed Corvette - Amnok Class" width="640"></iframe></p>
<p style="text-align: center;"><em><span>Візуальна презентація ракетного корвета КНДР проєкту Amnok. Візуалізація Eurasia Naval Insight</span></em></p>
</div><p>Source: <a href="https://armyinform.com.ua/2024/11/18/noyiv-kovcheg-dlya-kima-pivnichna-koreya-jmovirno-zvodyt-svij-najbilshyj-vijskovyj-korabel/">https://armyinform.com.ua/2024/11/18/noyiv-kovcheg-dlya-kima-pivnichna-koreya-jmovirno-zvodyt-svij-najbilshyj-vijskovyj-korabel/</a></p></body></html>