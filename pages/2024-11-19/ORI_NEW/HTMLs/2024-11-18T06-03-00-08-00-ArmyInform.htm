<html><body>
<div class='article'>
<div class='title'><h1>Тактика живого щита на Курщині: ворог віддзеркалює власні злочини</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Так, російські та білоруські пропагандистські ресурси скоординовано поширюють неправдиву...'/>
<meta property='published_time' content='2024-11-18T06:03:00+08:00'/>
<meta property='tags' content='стопфейк'/>
<meta property='images' content='https://armyinform.com.ua/wp-content/uploads/2024/11/stopfake-zhyvyi_schit-scaled.webp'/>
Author: Army Inform
<br>
Categories: Новини
<br>
Description: Так, російські та білоруські пропагандистські ресурси скоординовано поширюють неправдиву...
<br>
Published Time: 2024-11-18T06:03:00+08:00
<br>
Tags: стопфейк
<br>
Images: <a href="https://armyinform.com.ua/wp-content/uploads/2024/11/stopfake-zhyvyi_schit-scaled.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="Колаж Сергія Поліщука / АрміяInform" class="attachment-post-thumbnail size-post-thumbnail wp-post-image" height="1152" sizes="(max-width: 2048px) 100vw, 2048px" src="../../ORI/ArmyInform/Images/2024-11-18T06-03-00-08-00/000000.png" srcset="../../ORI/ArmyInform/Images/2024-11-18T06-03-00-08-00/000000.png" width="2048"/> <figcaption class="wp-caption-text">
		Колаж Сергія Поліщука / АрміяInform</figcaption>
</figure><!-- .post-thumbnail -->
<p><strong> Окупанти вкотре вдаються до тактики «віддзеркалення» — звинувачення у власних злочинах. </strong></p>
<p>Так, російські та білоруські пропагандистські ресурси скоординовано поширюють неправдиву інформацію, стверджуючи, що ЗСУ на Курщині нібито використовують тактику живого щита.</p>
<p>Насправді тактика живого щита є типовою саме для російської армії, яка з 2014 року неодноразово прикривалася цивільними на окупованих територіях та військовополоненими.</p>
<p>Наприклад, у грудні 2023 року українська прокуратура відкрила кримінальне провадження за фактом використання українських полонених як живого щита у Запорізькій області.</p>
<p>Також пропагандистські ресурси кремля поширюють уривки з інтерв’ю українського військовополоненого про погрози «стріляти в спину», які чув від командирів.</p>
<p>Українські полонені змушені виконувати вимоги окупантів: зізнаватися у вигаданих або скоєних самими росіянами злочинах, говорити під запис відверту брехню тощо. Катування та вбивства полонених, інші порушення правил та звичаїв війни є звичайною практикою для росіян.</p>
<p>Як і практика загородзагонів, вигадана сталіним і відроджена саме в російській армії. Цю функцію нині виконує кадирівський спецпідрозділ «Ахмат». Ще у березні 2022 року СБУ опублікувала перехоплені переговори чеченською мовою бойовика росгвардії з дружиною, де той зізнається, що його ключовим завданням є стримування російських військових: «Наше завдання — гнати назад тих вшивих солдатів, які починають розбігатися від ударів української артилерії».</p>
<p>Тож нинішні звинувачення українських військових — чергова спроба російської пропаганди розмити реальність і виправдати власні злочини.</p>
</div>
</div>
<div class='source'><p>Source: <a href="https://armyinform.com.ua/2024/11/18/taktyka-zhyvogo-shhyta-na-kurshhyni-vorog-viddzerkalyuye-vlasni-zlochyny/">https://armyinform.com.ua/2024/11/18/taktyka-zhyvogo-shhyta-na-kurshhyni-vorog-viddzerkalyuye-vlasni-zlochyny/</a></p></div>
</div>
</body></html>