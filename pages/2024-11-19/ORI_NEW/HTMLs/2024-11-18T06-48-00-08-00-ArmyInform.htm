<html><body>
<div class='article'>
<div class='title'><h1>День сержанта ЗСУ: про військове мистецтво, відмову від офіцерських посад та про удостоєних звання Героя України</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Чому сержантам іноді на фронті доводиться виконувати обов’язки офіцерів? Скільки...'/>
<meta property='published_time' content='2024-11-18T06:48:00+08:00'/>
<meta property='tags' content='День сержанта ЗСУ, сержанти'/>
<meta property='images' content='https://armyinform.com.ua/wp-content/uploads/2024/11/new-kosynskyj.webp'/>
Author: Army Inform
<br>
Categories: Новини
<br>
Description: Чому сержантам іноді на фронті доводиться виконувати обов’язки офіцерів? Скільки...
<br>
Published Time: 2024-11-18T06:48:00+08:00
<br>
Tags: День сержанта ЗСУ, сержанти
<br>
Images: <a href="https://armyinform.com.ua/wp-content/uploads/2024/11/new-kosynskyj.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-11-18T06-48-00-08-00/000000.png" srcset="../../ORI/ArmyInform/Images/2024-11-18T06-48-00-08-00/000000.png" width="2000"/> </figure><!-- .post-thumbnail -->
<p><strong> Сьогодні в Україні відзначають День сержанта ЗСУ. </strong></p>
<p>Чому сержантам іноді на фронті доводиться виконувати обов’язки офіцерів? Скільки сержантів удостоєно державних нагород з 2014 року? І взагалі, чим живе сержантський корпус на третій рік широкомасштабного вторгнення?</p>
<p>Про це АрміяInform розповів головний сержант Збройних Сил України Олександр Косинський.</p>
<h2><strong>«Війна — це не про освіту, це про здібності, підготовку та досвід»</strong></h2>
<p>— Сержантські завдання на сьогодні, по суті, залишилися такими ж: підготовка особового складу до бою, утримання зброї в постійній готовності, підготовка позицій, управління людьми під час бою, їх моральна підтримка, підтримка дисципліни, — розповідає головний сержант ЗСУ.</p>
<p>За його словами, доволі часто сержанти та старшини виконують обов’язки офіцерів. Це інколи стається через відсутність або неспроможність таких осіб управляти особовим складом, керувати боєм. Адже частину з цих офіцерів призвали до війська тільки тому, що в них є вища освіта.</p>
<p>— Сержанти, які виконують обов’язки командирів взводів, управляють підрозділом під час бою. Деякі навіть — виконують обов’язки командирів рот. Тому війна — це не про освіту, це про здібності, підготовку та досвід.</p>
<p>Олександр Косинський стверджує, що сержанти і старшини — це практики. Бо вони всі були солдатами, знають, як працювати з ними. Сержанти завжди ближче до людей, і тому їм вдається швидше пристосовуватися до умов обстановки, яка постійно змінюється.</p>
<p>— Головне, щоб була підтримка, взаємодія і надавалася свобода дій, вибору методів та способів виконання завдань. Щодо складнощів, то одним з найбільш критичних для нас, сержантів, є недостатнє надходження до підрозділів особового складу, а також фізичні та моральні якості тих, хто приходить.</p>
<p>Він пояснює це тим, що під час ведення боїв такої інтенсивності, як зараз, військовослужбовці щодня вибувають зі строю. Насамперед через поранення та контузії. Багато після поранень повертається в стрій, але на це треба час:</p>
<p>— Та й після деяких поранень, який би мотивований не був сержант, він вже не може фізично виконувати ті бойові завдання, які виконував.</p>
<h2><strong>«</strong><strong>Сержанти навчають мистецтва виживання на полі бою</strong><strong>»</strong></h2>
<p>— Сержанти в підрозділах також сьогодні приймають новачків, які приходять з навчальних центрів. Хто після БЗВП, хто після фахової підготовки. Сержанти здійснюють їхню допідготовку, адаптацію, — каже Косинський.</p>
<p>І додає, що цю підготовку проводять сержанти з бойовим досвідом, зважаючи саме на ті види зброї, що є у підрозділі. І це не лише автоматичні гвинтівки, автомати, це і кулемети, і протитанкові переносні засоби:</p>
<p>— Сержанти навчають мистецтва виживання на полі бою, тренують під той характер бойових дій, який є актуальним саме на цій ділянці фронту. Але багато тих, кого називають «молодим поповненням», часто не мають належної фізичної форми, витривалості, мають хвороби та травми, або ж морально слабкі, не воїни.</p>
<p>Головний сержант ЗСУ стверджує, що під час підготовки в новобранців і мотивація, і впевненість зростає, нарощуються уміння та навички. Але проти певних фізичних чи психологічних обмежень не підеш. А щоб виконати бойове завдання, необхідні сильні та хоробрі чоловіки.</p>
<p>— І вони є потенціалом для заміщення сержантських посад. Адже сержанти також вибувають зі строю. Або ж йдуть на вищі посади, після відділення — на посади головних сержантів взводів, рот, батальйонів. Це важливо, щоб вони свій досвід могли застосовувати на вищих рівнях військового управління. Але сержантські посади треба постійно поповнювати, і з цим є складнощі. Немає солдата — не буде сержанта, — розповідає Косинський.</p>
<p>Окремо він зауважує, що багато сержантів та старшин призначають на офіцерські посади:</p>
<p>— І, звісно, забирають найкращих. Так, важливо поповнювати і офіцерські посади. Важливо, щоб там були досвідчені, адекватні військовослужбовці. Від них, від їхніх рішень та дій залежить успіх бою, збереження життя та здоров’я особового складу, виживаність самого підрозділу, його згуртованість.</p>
<h2><strong>«</strong><strong>Я зустрічаю багато і таких, що відмовилися від переходу на офіцерські посади, хоча мають вищу освіту, деякі і не одну</strong><strong>»</strong></h2>
<p>Водночас головний сержант ЗСУ зазначає, що дуже складно зберегти та наростити в цих умовах той кістяк професійних, досвідчених і мотивованих сержантів, які б і складали основу основ сержантського корпусу. Бо ніхто, крім сержанта, не підготує солдата.</p>
<p>— У нас більш ніж 250 тисяч посад сержантського і старшинського складу, які укомплектовані приблизно на чотири п’ятих. Це я за всі види та роди військ кажу. На жаль, найгірша укомплектованість саме в тих бойових частинах і підрозділах, які щоденно б’ються з ворогом на передній лінії, — розповідає Олександр Косинський.</p>
<p>І уточнює, що нині близько трьох чвертей сержантів — це мобілізовані. Тобто кадровий потенціал професійних сержантів, яких ростили з 2014 року, носіїв «сержантської ідеї» — меншає:</p>
<p>— Хоча я маю зазначити, що дуже багато мобілізованих військовослужбовців опановують сержантську справу, переймають ті основи, які були закладені у формування сучасного професійного корпусу Збройних Сил України, досягають рівня, не гіршого, ніж є у професійних сержантів. Я дуже багато таких мобілізованих сержантів і старшин зустрічаю під час роботи у підрозділах, у районах ведення бойових дій. Я часто дивуюся, як швидко деякі з них проникаються нашими сержантським ідеями, цінностями.</p>
<p>Головний сержант наголошує, що багато із цих військових вже пройшли різні сержантські курси, і за кордоном також.</p>
<p>— Я зустрічаю багато і таких, що відмовилися від переходу на офіцерські посади, хоча мають вищу освіту, деякі і не одну. Я думаю, я вірю, знаю, що за такими сержантами і старшинами майбутнє сержантського корпусу. Бо лише вірні — варті. Наші сержанти та старшини — це герої сучасності, суперлюди, ті, на чиїх плечах тримається ця тонка і надзвичайно довга лінія бойового зіткнення нашої нації зі злом, що суне на нас з московії, — зазначає Косинський.</p>
<p>З 2014 року понад 25 тисяч сержантів і старшин отримали державні нагороди, 105 з них — звання Героя України, на жаль, 76 з них посмертно.</p>
<p>— Але вони — наші Герої назавжди. Ті, хто надихає нас на подальшу боротьбу, ті, хто визначає сенс цієї боротьби, наші брати по зброї, що чекають на нас, і дивляться на нас з неба. Ми не маємо права їх зрадити, зобов’язані битися, зобов’язані перемогти. День сержанта для нас — це не просто професійне свято… точніше, це не свято навіть, особливо в цей час. Це день, коли ми можемо віддати шану полеглим побратимам та відчути нашу ідентичність і нашу єдність у цій битві.</p>
</div>
</div>
<div class='source'><p>Source: <a href="https://armyinform.com.ua/2024/11/18/den-serzhanta-zsu-pro-vijskove-mystecztvo-vidmovu-vid-oficzerskyh-posad-ta-udostoyenyh-zvannya-geroya-ukrayiny/">https://armyinform.com.ua/2024/11/18/den-serzhanta-zsu-pro-vijskove-mystecztvo-vidmovu-vid-oficzerskyh-posad-ta-udostoyenyh-zvannya-geroya-ukrayiny/</a></p></div>
</div>
</body></html>