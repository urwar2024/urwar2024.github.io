<html><body>
<div class='article'>
<div class='title'><h1>На фронті 149 бойових зіткнень за добу: Генштаб повідомив про ситуацію на головних напрямках</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться в оперативній інформації Генерального штабу ЗСУ станом на 8:00 18...'/>
<meta property='published_time' content='2024-11-18T08:26:00+08:00'/>
<meta property='tags' content='генштаб зсу, Ситуація на фронті'/>
<meta property='images' content='https://armyinform.com.ua/wp-content/uploads/2024/11/467613647_915965154049897_3643740475128083686_n-1.jpg'/>
Author: Army Inform
<br>
Categories: Новини
<br>
Description: Про це йдеться в оперативній інформації Генерального штабу ЗСУ станом на 8:00 18...
<br>
Published Time: 2024-11-18T08:26:00+08:00
<br>
Tags: генштаб зсу, Ситуація на фронті
<br>
Images: <a href="https://armyinform.com.ua/wp-content/uploads/2024/11/467613647_915965154049897_3643740475128083686_n-1.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="864" src="../../ORI/ArmyInform/Images/2024-11-18T08-26-00-08-00/000000.jpg" srcset="../../ORI/ArmyInform/Images/2024-11-18T08-26-00-08-00/000000.jpg" width="1080"/> </figure><!-- .post-thumbnail -->
<p><strong> Протягом минулої доби зафіксовано 149 бойових зіткнень. Ситуація на фронті залишається напруженою. </strong></p>
<p>Про це йдеться в <a href="https://www.facebook.com/GeneralStaff.ua/posts/pfbid0nBCF4Y9UxWJgWcwpFWKyyaUj8Yidzu8hcCrCKoBjmNysfZwiKeyPpUuksM65KU8Nl?locale=uk_UA" rel="nofollow" target="_blank">оперативній інформації</a> Генерального штабу ЗСУ станом на 8:00 18 листопада.</p>
<p><strong>На Харківському напрямку</strong> ворог чотири рази без успіху штурмував позиції наших оборонців поблизу населених пунктів Вовчанськ та Стариця, при цьому активно застосовував бомбардувальну авіацію.</p>
<p><strong>На Куп’янському напрямку</strong> за добу відбулося 10 атак загарбників. Сили оборони відбивали штурмові дії противника неподалік Кучерівки, Кругляківки, Загризового та Колісниківки.</p>
<p><strong>На Лиманському напрямку</strong> ворог атакував шість разів. Намагався вклинитися в нашу оборону поблизу Твердохлібового, Греківки, Новоєгорівки, Тернів та Чернещини.</p>
<p><strong>На Сіверському напрямку </strong>наші війська відбили одну атаку противника поблизу Верхньокам’янського.</p>
<p><strong>На Краматорському напрямку</strong> за минулу добу відбулось одне бойове зіткнення в районі населеного пункту Біла Гора.</p>
<p>Активно застосовуючи бомбардувальну авіацію <strong>на Торецькому напрямку</strong>, ворог здійснив три атаки в бік Торецька та Щербинівки.</p>
<p><strong>На Покровському напрямку</strong> наші захисники зупинили 32 штурмові і наступальні дії агресора в районах населених пунктів Миролюбівка, Промінь, Лисівка, Крутий Яр, Юрівка, Григорівка, Пустинка та Петрівка.</p>
<p><strong>На Курахівському напрямку</strong> Сили оборони відбили 42 атаки. Найактивніше окупанти намагалися просунутися вперед поблизу Нової Іллінки, Берестків, Вознесенки, Сонцівки, Зорі, Максимільянівки, Дальнього, Курахового, Катеринівки, Єлизаветівки та Антонівки.</p>
<p><strong>На Времівському напрямку</strong> противник здійснив вісім штурмів наших позицій в районах Трудового, Новодворівки, Рівнопілля та Роздолівки, крім того, завдав ударів штурмової та бомбардувальної авіації по населеному пункту Велика Новосілка.</p>
<p><strong>На Гуляйпільському напрямку</strong> ворог активних дій не проводив.</p>
<p><strong>На Оріхівському напрямку</strong> наші захисники відбили одну атаку ворога поблизу Новоандріївки.</p>
<p>Чотири рази без успіху війська загарбників намагалися витіснити підрозділи Сил оборони із займаних позицій <strong>на Придніпровському напрямку</strong>.</p>
<p>Триває операція <strong>в Курській області</strong>. Авіація рф продовжує рівняти з землею свої села та міста. За минулу добу російські літаки завдали 26 авіаударів 33 КАБами по власній території.</p>
<p><strong>На Волинському та Поліському напрямках</strong> ознак формування наступальних угруповань ворога не виявлено.</p>
<p>На кордоні з Чернігівською та Сумською областями противник з території рф активно застосовує артилерію та авіацію по районах українських населених пунктів.</p>
<p>Наші воїни завдають окупаційним військам відчутних втрат у живій силі, техніці та активно підривають наступальний потенціал ворога у тилу.</p>
<p>Загалом минулої доби втрати російських загарбників становили 1560 осіб. Також українські воїни знешкодили 15 танків, 38 бойових броньованих машин, 30 артилерійських систем, 99 БПЛА оперативно-тактичного рівня, 112 ракет, 107 автомобілів та 2 одиниці спеціальної техніки.</p>
</div>
</div>
<div class='source'><p>Source: <a href="https://armyinform.com.ua/2024/11/18/na-fronti-149-bojovyh-zitknen-za-dobu-genshtab-povidomyv-pro-sytuacziyu-na-golovnyh-napryamkah/">https://armyinform.com.ua/2024/11/18/na-fronti-149-bojovyh-zitknen-za-dobu-genshtab-povidomyv-pro-sytuacziyu-na-golovnyh-napryamkah/</a></p></div>
</div>
</body></html>