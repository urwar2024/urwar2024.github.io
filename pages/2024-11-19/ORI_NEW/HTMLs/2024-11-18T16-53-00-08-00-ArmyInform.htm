<html><body>
<div class='article'>
<div class='title'><h1>Генштаб ЗСУ: найгарячіше на Курахівському та Покровському напрямках</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться в оперативній інформації Генерального штабу ЗСУ станом на 16:00 18...'/>
<meta property='published_time' content='2024-11-18T16:53:00+08:00'/>
<meta property='tags' content='генштаб зсу, Ситуація на фронті'/>
<meta property='images' content='https://armyinform.com.ua/wp-content/uploads/2024/11/467398815_916218087357937_5767126173827330959_n.jpg'/>
Author: Army Inform
<br>
Categories: Новини
<br>
Description: Про це йдеться в оперативній інформації Генерального штабу ЗСУ станом на 16:00 18...
<br>
Published Time: 2024-11-18T16:53:00+08:00
<br>
Tags: генштаб зсу, Ситуація на фронті
<br>
Images: <a href="https://armyinform.com.ua/wp-content/uploads/2024/11/467398815_916218087357937_5767126173827330959_n.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" src="../../ORI/ArmyInform/Images/2024-11-18T16-53-00-08-00/000000.jpg" srcset="../../ORI/ArmyInform/Images/2024-11-18T16-53-00-08-00/000000.jpg" width="1080"/> </figure><!-- .post-thumbnail -->
<p><strong> Сили оборони України стримують наступ російських окупантів. Терористи продовжують вбивати українців, руйнувати українські міста і села ракетними, авіаційними та артилерійськими ударами. На цей час кількість бойових зіткнень зросла до 87.  </strong></p>
<p>Про це йдеться в<a href="https://www.facebook.com/GeneralStaff.ua/posts/pfbid037GoVzmmb3k71698p1P7mk6s4AH7D7gxrLmD75CGZZsiTb7fFLY8PiqWnJVYZFiKgl?locale=uk_UA" rel="nofollow" target="_blank"> оперативній інформації</a> Генерального штабу ЗСУ станом на 16:00 18 листопада.</p>
<p>Найгарячіше зараз на Курахівському та Покровському напрямках. Сили оборони вживають усіх необхідних заходів для недопущення просування противника вглиб української території.</p>
<p>Сьогодні від вогню ворожої артилерії та мінометів постраждали громади населених пунктів Сумської області, такі як Новеньке та Павлівка. Крім цього, росіяни завдали авіаударів КАБами по району Басівки.</p>
<p><strong>На Харківському напрямку</strong> противник здійснив три спроби штурмувати позиції наших підрозділів у районі Вовчанська. Завдав авіаційних ударів по Козачій Лопані, скинувши при цьому п’ять КАБів.</p>
<p><strong>На Куп’янському напрямку</strong> російські окупанти сім разів атакували Сили оборони в районах Кругляківки та Лозового. Два боєзіткнення ще тривають. Українські воїни стійко тримають оборону та завдають ворогу втрат.</p>
<p><strong>На Лиманському напрямку</strong> за день загарбницька армія здійснила дві атаки на позиції українців поблизу Новолюбівки та Білогорівки. Одне боєзіткнення завершилося, ще одне — триває.</p>
<p><strong>На Торецькому напрямку,</strong> за підтримки авіації, ворог намагався вклинитися в нашу оборону в районі Торецька. Під ударами КАБів опинилася Костянтинівка.</p>
<p><strong>На Покровському напрямку</strong> російські загарбники за підтримки авіації здійснили 17 спроб потіснити наших захисників із займаних позицій у районах Миролюбівки, Променю, Лисівки, Петрівки, Пустинки та Новоолексіївки. Сили оборони стримують натиск та відбили десять атак противника, сім боєзіткнень ще тривають.</p>
<p><strong>На Курахівському напрямку</strong> ворожа армія атакувала 23 рази поблизу населених пунктів Берестки, Сонцівка, Вознесенка, Дальнє, Єлизаветівка, Катеринівка та Антонівка. Шість спроб окупантів просунутися вперед уже відбито. Ворог бомбардував Романівку та Дачне КАБами.</p>
<p><strong>На Времівському напрямку</strong> відбулося 12 ворожих атак неподалік Трудового, Роздольного, Макарівки, Рівнополя та Новодарівки. Сім боєзіткнень тривають.</p>
<p>Шість разів ворог безуспішно атакував наших оборонців <strong>на Придніпровському напрямку.</strong></p>
<p>Триває операція в Курській області. Від початку доби російські літаки завдали 15 ударів  (21 КАБ) по власній території. Українські воїни за сьогодні відбили десять ворожих атак, бої тривають.</p>
</div>
</div>
<div class='source'><p>Source: <a href="https://armyinform.com.ua/2024/11/18/genshtab-zsu-najgaryachishe-na-kurahivskomu-ta-pokrovskomu-napryamkah/">https://armyinform.com.ua/2024/11/18/genshtab-zsu-najgaryachishe-na-kurahivskomu-ta-pokrovskomu-napryamkah/</a></p></div>
</div>
</body></html>