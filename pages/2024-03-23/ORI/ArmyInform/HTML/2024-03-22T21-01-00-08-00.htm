<html><body><h1>Всі знають, що потрібно і хто може ухвалити рятівні рішення: Володимир Зеленський закликав надати більше ППО</h1><hr/>Published Time: 2024-03-22T21:01:00+08:00<br>Author: Army Inform<br>Description: Про це заявив Президент України Володимир Зеленський, коментуючи обстріли України.   ...<br>Images: <a href="https://armyinform.com.ua/wp-content/uploads/2024/03/ddb04b52f57e4e88e6946c9a3b1a4227.jpg">000000.jpg</a><br>Categories: Новини<br>Tags: stoprussia, агресія рф, війна, Володимир Зеленський, вторгнення рф, ППО, Президент України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="320" src="../Images/2024-03-22T21-01-00-08-00/000000.jpg" srcset="../Images/2024-03-22T21-01-00-08-00/000000.jpg" width="568"> </img></figure><!-- .post-thumbnail -->
<p><strong> російський терор зараз можливий лише тому, що Україна не має достатньо сучасних систем ППО, тобто політичної волі, щоб їх надати. Всі партнери знають, що саме потрібно і хто саме може ухвалити дійсно рятівні рішення. </strong></p>
<p>Про це <a href="https://www.president.gov.ua/news/rosijskij-teror-zaraz-mozhlivij-lishe-tomu-sho-mi-ne-mayemo-89817" rel="nofollow" target="_blank">заявив</a> Президент України Володимир Зеленський, коментуючи обстріли України.</p>
<p>«Ключове питання – це ППО. Фізичний захист об’єктів та відновлення після ударів – це те, що залежить від людей тут, в Україні. Але реальний та повний захист від російських ракет і «шахедів» – це те, що можливе лише за достатньої політичної волі партнерів», — зазначив він.</p>
<p>Глава держави наголосив, що кожного дня відбувається комунікація з партнерами щодо цього питання.</p>
<p>«Кожен день ми використовуємо, щоб переконати в необхідності, а головне – можливості повного захисту українського неба», — повідомив Президент.</p>
<p>Володимир Зеленський розповів, що сьогодні провів зустріч з міністром оборони Данії – країни, що є одним із найпринциповіших наших партнерів.</p>
<p>«Якби кожен допомагав саме так принципово, вже вдалося б надійно захистити від російського терору життя нашої країни та людей… Ми готуємо спільні проєкти – і щодо дронів, і щодо РЕБ, і щодо артилерії. Я вдячний за всю підтримку та за співпрацю», — сказав Президент України.</p>
<p>Як повідомляла <a href="https://armyinform.com.ua/2024/03/22/prezydent-pro-obstrily-ukrayiny-ponad-30-lyudej-postrazhdaly-vidomo-pro-pyatoh-ubytyh/">АрміяInform</a>, Володимир Зеленський наголосив, що внаслідок російських ударів минулої ночі понад 30 людей постраждали. Станом на цей час відомо про п’ятьох убитих. Значна частина енергетики пошкоджена.</p>
</div><p>Source: <a href="https://armyinform.com.ua/2024/03/22/vsi-znayut-shho-potribno-i-hto-mozhe-uhvalyty-ryativni-rishennya-volodymyr-zelenskyj-zaklykav-nadaty-bilshe-ppo/">https://armyinform.com.ua/2024/03/22/vsi-znayut-shho-potribno-i-hto-mozhe-uhvalyty-ryativni-rishennya-volodymyr-zelenskyj-zaklykav-nadaty-bilshe-ppo/</a></p></body></html>