<html><body><h1>Ідентифіковано соратника аксьонова, який вербував кримських дітей до «Юнармії»</h1><hr/>Published Time: 2024-03-22T15:11:00+08:00<br>Author: Army Inform<br>Description: Про це інформує Служба безпеки України.  «Перебуваючи на „посаді“, фігурант виконував...<br>Images: <a href="https://armyinform.com.ua/wp-content/uploads/2024/03/d8ae126c-fb44-4b00-bff5-e94b5a8f666e.jpg">000000.jpg</a><br>Categories: Новини<br>Tags: агресія рф, війна, вторгнення рф, СБУ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-22T15-11-00-08-00/000000.jpg" srcset="../Images/2024-03-22T15-11-00-08-00/000000.jpg" width="1200"> </img></figure><!-- .post-thumbnail -->
<p><strong> Служба безпеки задокументувала злочини колаборанта Сергія Селімова — ексочільника окупаційного «комітету молодіжної політики» в тимчасово захопленому Криму. </strong></p>
<p class="">Про це <a href="https://ssu.gov.ua/novyny/za-materialamy-sbu-pidozru-otrymav-soratnyk-aksonova-yakyi-verbuvav-krymskykh-ditei-do-iunarmii-rashystiv" rel="nofollow" target="_blank">інформує</a> Служба безпеки України.</p>
<p class="">«Перебуваючи на „посаді“, фігурант виконував вказівки кремля щодо масового залучення місцевих школярів до російської мілітарної організації „Юнармія“. Для цього Селімов очолював кримську „філію юнармійців“, яка готує завербованих дітей до війни проти України», — зазначили у відомстві.</p>
<p class="">Слідством встановлено, що у стінах окупаційної установи російські інструктори ідеологічно обробляють школярів проти України та навчають тактиці ведення бою, а також проводять вогневу та диверсійно-розвідувальну підготовку учнів.</p>
<p class="">У СБУ зауважили, що навесні 2022 року Селімова перевели у «кадровий резерв» гауляйтера Аксьонова, а також і на інший напрям підривної діяльності проти України.</p>
<p class="">За даними слідства, фігурант став одним з місцевих «рупорів» кремля, які публічно виступають на підтримку путіна в агресивній війні.</p>
<p class="">Для поширення прокремлівських наративів колаборант неодноразово виступав перед камерами росТБ та поширював «авторські» дописи на власній сторінці «ВКонтакте».</p>
<p class=""><strong>На підставі зібраних доказів слідчі Служби безпеки заочно повідомили Селімову про підозру за трьома статтями Кримінального кодексу України:</strong></p>
<ul>
<li>ч. 1 ст. 110 (посягання на територіальну цілісність і недоторканність України);</li>
<li>ч. 6 ст. 111-1 (колабораційна діяльність);</li>
<li>ч. 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників).</li>
</ul>
<p class="">Оскільки зловмисник перебуває на тимчасово окупованій території України, тривають комплексні заходи для притягнення його до відповідальності.</p>
<p class="">Розслідування проводили співробітники СБУ в АР Крим за процесуального керівництва Прокуратури Автономної Республіки Крим.</p>
<p>Як повідомляла АрміяInform, повідомлено про підозру окупанту, який <a href="https://armyinform.com.ua/2024/03/22/povidomleno-pro-pidozru-okupantu-yakyj-rozstrilyav-meshkanczya-kyyivshhyny-shhob-vidibraty-telefon/">розстріляв мешканця Київщини</a>, щоб відібрати телефон.</p>
</div><p>Source: <a href="https://armyinform.com.ua/2024/03/22/identyfikovano-soratnyka-aksonova-yakyj-verbuvav-krymskyh-ditej-do-yunarmiyi/">https://armyinform.com.ua/2024/03/22/identyfikovano-soratnyka-aksonova-yakyj-verbuvav-krymskyh-ditej-do-yunarmiyi/</a></p></body></html>