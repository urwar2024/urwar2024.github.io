<html><body><h1>Голова Військового комітету НАТО: Пакет допомоги США потрібен Україні вже на вчора</h1><hr/>Published Time: 2024-03-22T15:19:00+08:00<br>Author: Army Inform<br>Description: Про це в інтерв’ю АрміяInform сказав голова Військового комітету НАТО адмірал Роб Бауер. ...<br>Images: <a href="https://armyinform.com.ua/wp-content/uploads/2024/03/bauer2.jpg">000000.jpg</a><br>Categories: Новини<br>Tags: адмірал Роб Бауер, НАТО, США<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../Images/2024-03-22T15-19-00-08-00/000000.jpg" srcset="../Images/2024-03-22T15-19-00-08-00/000000.jpg" width="1500"> <figcaption class="wp-caption-text">
		Адмірал Роб Бауер</figcaption>
</img></figure><!-- .post-thumbnail -->
<p><strong> Затримка із наданням військової допомоги США не йде на користь Україні, але, зрештою, це питання буде вирішено. </strong></p>
<p>Про це<a href="https://armyinform.com.ua/2024/03/22/nato-gotove-do-konfliktu-z-rf-vyvchayemo-unikalni-ukrayinski-operacziyi-v-chornomu-mori-admiral-rob-bauer/"> в інтерв’ю АрміяInform</a> сказав голова Військового комітету НАТО адмірал Роб Бауер.</p>
<p>«Я розумію, що вам він потрібен вже на вчора. І багато країн в НАТО говорять із США щодо надання пакета допомоги. Компенсувати такий великий обсяг нелегко, але хороші новини в тому, що все більше країн укладають з Україною угоди про довготривалу підтримку», — сказав Роб Бауер.</p>
<p>Він висловив впевненість, що, зрештою, пакет допомоги від США надійде, оскільки проблеми у США не пов’язані з дискусіями про те, чи хочуть люди допомагати Україні.</p>
<p>«Йдеться про інші політичні речі. Також не йдеться про те, що немає двопартійної підтримки (у Конгресі США. — Ред.). І це хороші новини для України. Тому я сподіваюсь, що всі питання будуть вирішені, і пакет допомоги буде наданий», — сказав Роб Бауер.</p>
<p>Адмірал додав, що 50 країн працюють у Контактній групі з питань оборони України, і з кожним місяцем вони дедалі більше усвідомлюють, що мають робити більше.</p>
<p>«Тому що війна триватиме і скоро не закінчиться, і Україна повинна переважити. Ми не можемо дозволити росії перемогти», — сказав він.</p>
<p>Нагадаємо, Білий дім нещодавно оголосив про <a href="https://armyinform.com.ua/2024/03/12/ssha-ogolosyly-pro-paket-vijskovoyi-dopomogy-ukrayini-na-300-mln/">пакет допомоги на 300 млн доларів</a>, до якого увійшли боєприпаси для ППО і критично важливі для передової поставки.</p>
<p>Це перший пакет допомоги США у 2024 році. Він був оголошений на тлі блокування додаткового фінансування в Конгресі.</p>
</div><p>Source: <a href="https://armyinform.com.ua/2024/03/22/golova-vijskovogo-komitetu-nato-paket-dopomogy-ssha-potriben-ukrayini-vzhe-na-vchora/">https://armyinform.com.ua/2024/03/22/golova-vijskovogo-komitetu-nato-paket-dopomogy-ssha-potriben-ukrayini-vzhe-na-vchora/</a></p></body></html>