<html><body>
<div class='article'>
<div class='title'><h1>У Міноборони спрогнозували суттєву зміну у співвідношенні боєприпасів України та росії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Свою заяву Іван Гаврилюк зробив під час прямого ефіру в телемарафоні «Єдині новини» 22...'/>
<meta property='published_time' content='2024-03-22T14:28:00+08:00'/>
<meta property='tags' content='боєприпаси, Іван Гаврилюк, снаряди'/>
<meta property='images' content='https://armyinform.com.ua/wp-content/uploads/2023/12/155-mm-snaryady.jpg'/>
Author: Army Inform
<br>
Categories: Важливо, Новини
<br>
Description: Свою заяву Іван Гаврилюк зробив під час прямого ефіру в телемарафоні «Єдині новини» 22...
<br>
Published Time: 2024-03-22T14:28:00+08:00
<br>
Tags: боєприпаси, Іван Гаврилюк, снаряди
<br>
Images: <a href="https://armyinform.com.ua/wp-content/uploads/2023/12/155-mm-snaryady.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="650" src="../../ORI/ArmyInform/Images/2024-03-22T14-28-00-08-00/000000.jpg" srcset="../../ORI/ArmyInform/Images/2024-03-22T14-28-00-08-00/000000.jpg" width="1200"/> </figure><!-- .post-thumbnail -->
<p><strong> Заступник Міністра оборони України генерал-лейтенант Іван Гаврилюк заявив, що за місяць-два співвідношення кількості боєприпасів у Сил оборони України та в російській окупаційній армії буде суттєво змінено на нашу користь. </strong></p>
<p>Свою заяву Іван Гаврилюк зробив під час прямого ефіру в телемарафоні <a href="https://www.youtube.com/watch?v=T88RnpKNN_s" rel="nofollow" target="_blank">«Єдині новини»</a> 22 березня 2024 року.</p>
<p>За його словами, зараз на один боєприпас України припадає 7 боєприпасів росії.</p>
<p>«На сьогодні є таке співвідношення — один до семи на користь ворога. Але завдяки ініціативі Європейського Союзу, чеській ініціативі та завдяки пакетам допомоги від інших країн-партнерів, я думаю, що за місяць-два дана різниця буде суттєво зменшена. Такого великого співвідношення на користь російської федерації не буде», — заявив заступник Міністра оборони України.</p>
<p>Водночас він додав, що Україна не змагається з росією у кількості боєприпасів, натомість намагається розвиватися технологічно.</p>
<p>«Ми не можемо і не прагнемо змагатися з росією за кількістю снарядів, чи танків, чи солдат. Але ми шукаємо технологічні рішення, інноваційні для того, щоб здобути технологічну перевагу на полі бою над ворогом. І ті боєприпаси, які нам будуть надані, які на сьогодні є, ми використовуємо з більшою ефективністю завдяки кращим системам ураження, які нам надані партнерами, і висококваліфікованою підготовкою наших артилеристів. Нині на полі бою виграє той, чиї снаряди мають більшу дальність і кращу влучність», — зазначив Іван Гаврилюк.</p>
<p>Як повідомляла АрміяInform, у Чехії <a href="https://armyinform.com.ua/2024/03/20/u-chehiyi-ochikuyut-shho-pershi-snaryady-v-mezhah-cheskoyi-inicziatyvy-ukrayina-otrymaye-ne-piznishe-chervnya/">очікують</a>, що перші снаряди в межах чеської ініціативи Україна отримає в червні.</p>
</div>
</div>
<div class='source'><p>Source: <a href="https://armyinform.com.ua/2024/03/22/u-minoborony-sprognozuvaly-suttyevu-zminu-u-spivvidnoshenni-boyeprypasiv-ukrayiny-ta-rosiyi/">https://armyinform.com.ua/2024/03/22/u-minoborony-sprognozuvaly-suttyevu-zminu-u-spivvidnoshenni-boyeprypasiv-ukrayiny-ta-rosiyi/</a></p></div>
</div>
</body></html>