<html><body>
<div class='article'>
<div class='title'><h1>Володимир Зеленський: росіяни застосували для атаки по Україні понад 60 «шахедів» і майже 90 ракет</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив Президент Володимир Зеленський.    «Цілі російських терористів світ...'/>
<meta property='published_time' content='2024-03-22T08:48:00+08:00'/>
<meta property='tags' content='Володимир Зеленський, ракетні удари рф'/>
<meta property='images' content='https://armyinform.com.ua/wp-content/uploads/2024/03/827ebbd8-302c-4b83-ae28-f8dde3b3a080.jpeg'/>
Author: Army Inform
<br>
Categories: Новини
<br>
Description: Про це повідомив Президент Володимир Зеленський.    «Цілі російських терористів світ...
<br>
Published Time: 2024-03-22T08:48:00+08:00
<br>
Tags: Володимир Зеленський, ракетні удари рф
<br>
Images: <a href="https://armyinform.com.ua/wp-content/uploads/2024/03/827ebbd8-302c-4b83-ae28-f8dde3b3a080.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="300" src="../../ORI/ArmyInform/Images/2024-03-22T08-48-00-08-00/000000.jpeg" srcset="../../ORI/ArmyInform/Images/2024-03-22T08-48-00-08-00/000000.jpeg" width="600"/> </figure><!-- .post-thumbnail -->
<p><strong> Для масованої атаки по Україні росіяни сьогодні вночі застосували понад 60 «шахедів» і майже 90 ракет різних типів. </strong></p>
<p>Про це <a href="https://t.me/V_Zelenskiy_official/9830" rel="nofollow" target="_blank">повідомив</a> Президент Володимир Зеленський.</p>
<p>«Цілі російських терористів світ бачить максимально чітко: електростанції та лінії постачання енергії, гребля ГЕС, звичайні житлові будинки, навіть тролейбус. Росія воює проти звичайного життя людей. Мої співчуття родинам та близьким загиблих від цього терору», — йдеться в повідомленні.</p>
<p>За його словами,  у всіх містах, які постраждали від атаки, вже працюють необхідні служби. Рятувальники, енергетики, обласна та місцева влада, поліцейські, комунальні підприємства допомагають людям.</p>
<p>«Ніхто не залишиться без допомоги. Триває відновлення постачання електрики. Харків та область, Запоріжжя, Сумщина, Полтавщина, Дніпропетровщина, Одещина, Хмельницький та область, Вінниччина, Франківщина — всюди, де це потрібно, від ночі тривають відновлювальні роботи», — наголосив глава держави.</p>
<p>Володимир Зеленський додав, що в російських ракет немає затримок, як у пакетів допомоги нашій державі.</p>
<p>«У «шахедів» немає нерішучості, як у деяких політиків. Важливо розуміти ціну затримок і відкладених рішень. Системи «Петріот» повинні захищати Харків і Запоріжжя, потрібна ППО, щоб захистити людей, інфраструктуру, будинки та греблі. Партнери точно знають, що необхідно. Точно можуть підтримати. Потрібні ці рішення. Життя має бути захищене від цих нелюдей з москви», — сказав Президент.</p>
</div>
</div>
<div class='source'><p>Source: <a href="https://armyinform.com.ua/2024/03/22/volodymyr-zelenskyj-rosiyany-zastosuvaly-dlya-ataky-po-ukrayini-ponad-60-shahediv-i-majzhe-90-raket/">https://armyinform.com.ua/2024/03/22/volodymyr-zelenskyj-rosiyany-zastosuvaly-dlya-ataky-po-ukrayini-ponad-60-shahediv-i-majzhe-90-raket/</a></p></div>
</div>
</body></html>