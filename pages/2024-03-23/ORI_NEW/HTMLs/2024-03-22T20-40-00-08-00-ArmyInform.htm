<html><body>
<div class='article'>
<div class='title'><h1>Президент про обстріли України: Понад 30 людей постраждали, відомо про п’ятьох убитих</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив глава держави у телеграм.    «Увесь день, зрозуміло, максимум уваги –...'/>
<meta property='published_time' content='2024-03-22T20:40:00+08:00'/>
<meta property='tags' content='stoprussia, Володимир Зеленський, Президент України, Харківський трибунал'/>
<meta property='images' content='https://armyinform.com.ua/wp-content/uploads/2024/03/84fa1120-3f2e-4eb4-ae6d-67bf65935d11.jpeg'/>
Author: Army Inform
<br>
Categories: Новини
<br>
Description: Про це повідомив глава держави у телеграм.    «Увесь день, зрозуміло, максимум уваги –...
<br>
Published Time: 2024-03-22T20:40:00+08:00
<br>
Tags: stoprussia, Володимир Зеленський, Президент України, Харківський трибунал
<br>
Images: <a href="https://armyinform.com.ua/wp-content/uploads/2024/03/84fa1120-3f2e-4eb4-ae6d-67bf65935d11.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../../ORI/ArmyInform/Images/2024-03-22T20-40-00-08-00/000000.jpeg" srcset="../../ORI/ArmyInform/Images/2024-03-22T20-40-00-08-00/000000.jpeg" width="1280"/> </figure><!-- .post-thumbnail -->
<p><strong> Президент Володимир Зеленський наголосив, що внаслідок російських ударів минулої ночі понад 30 людей постраждали. Станом на цей час відомо про п’ятьох убитих. Значна частина енергетики пошкоджена. </strong></p>
<p>Про це <a href="https://t.me/V_Zelenskiy_official/9834" rel="nofollow" target="_blank">повідомив</a> глава держави у телеграм.</p>
<p>«Увесь день, зрозуміло, максимум уваги – усім нашим регіонам, які зазнали російських ударів минулої ночі. Всюди, де були влучання, триває робота з відновлення нормальної ситуації. Всі служби, ремонтні бригади, рятувальники ДСНС України, поліція, а також усі, хто залучений, працюватимуть 24 на 7, щоб по максимуму подолати цей терор», — наголосив він.</p>
<p>За словами Володимира Зеленського, російських ударів зазнали Харків та область, Сумщина, Запоріжжя, Дніпро, Кривий Ріг, Дніпровщина, Полтавщина, Одещина, Хмельницький та область, Вінниця, Франківщина.</p>
<p>«Удари ці були дуже підлі, прораховані так, щоб завдати шкоди не стільки воєнної – по нашій здатності оборонятися, а саме структурної шкоди життю суспільства. І це терор за визначенням, навіть без будь-якого прикриття», — заявив Президент України.</p>
<p>Глава держави повідомив, що найважче зараз — у Харкові. Там триває відновлення електрики на критичну інфраструктуру та для побутових споживачів. І робота ведеться безперервно.</p>
<p>«За день багато вже зроблено в Харківській області, на Дніпровщині, на Франківщині та Хмельниччині, у Вінницькій та Полтавській областях для відновлення постачання світла, води й тепла. Одещина – робота триває. Запоріжжя – особлива увага об’єктам гідроенергетики», — розповів Володимир Зеленський.</p>
<p>Як повідомляла <a href="https://armyinform.com.ua/2024/03/22/krytychno-vazhlyvo-shhob-kongres-ssha-nadav-dopomogu-ukrayini-terminovo-bridzhyt-brink/">АрміяInform</a>, Посол США в Україні Бріджит Брінк відреагувала на російську ракетну атаку по Україні у ніч 22 березня і наголосила, що Україна потребує термінової допомоги від США.</p>
</div>
</div>
<div class='source'><p>Source: <a href="https://armyinform.com.ua/2024/03/22/prezydent-pro-obstrily-ukrayiny-ponad-30-lyudej-postrazhdaly-vidomo-pro-pyatoh-ubytyh/">https://armyinform.com.ua/2024/03/22/prezydent-pro-obstrily-ukrayiny-ponad-30-lyudej-postrazhdaly-vidomo-pro-pyatoh-ubytyh/</a></p></div>
</div>
</body></html>