<html><body>
<div class='article'>
<div class='title'><h1>На Запоріжжі посадовці МСЕК заробили $1,2 мільйона на довідках для ухилянтів</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє Національної поліції України.    «Посадова особа центру...'/>
<meta property='published_time' content='2024-03-22T20:26:00+08:00'/>
<meta property='tags' content='агресія рф, МСЕК, Нацполіція, ухилянти'/>
<meta property='images' content='https://armyinform.com.ua/wp-content/uploads/2024/03/eb00b34a30302c2a5ee8872ff5bd0f30.jpeg'/>
Author: Army Inform
<br>
Categories: Новини
<br>
Description: Про це повідомляє Національної поліції України.    «Посадова особа центру...
<br>
Published Time: 2024-03-22T20:26:00+08:00
<br>
Tags: агресія рф, МСЕК, Нацполіція, ухилянти
<br>
Images: <a href="https://armyinform.com.ua/wp-content/uploads/2024/03/eb00b34a30302c2a5ee8872ff5bd0f30.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" sizes="(max-width: 1280px) 100vw, 1280px" src="../../ORI/ArmyInform/Images/2024-03-22T20-26-00-08-00/000000.jpeg" srcset="../../ORI/ArmyInform/Images/2024-03-22T20-26-00-08-00/000000.jpeg" width="1280"/> </figure><!-- .post-thumbnail -->
<p><strong> На Запоріжжі поліція викрила корупційну схему за участю посадових осіб, які продавали довідки МСЕК. У фігурантів вилучено готівку більш ніж на 1 200 000 доларів США та два кілограми психотропів. </strong></p>
<p>Про це <a href="https://www.npu.gov.ua/news/na-zaporizhzhi-politsiia-vykryla-koruptsiinu-skhemu-za-uchasti-posadovtsiv-msek-vylucheno-hotivky-na-ponad-1-200-000-dolariv" rel="nofollow" target="_blank">повідомляє</a> Національної поліції України.</p>
<p>«Посадова особа центру медико-соціальної експертизи, маючи вплив на керівників підпорядкованих комісій, сприяла військовозобов’язаним отримати фіктивну групу інвалідності. Підшукував клієнтів та тримав з ними зв’язок її родич, який був у ролі посередника. До прикладу, вартість направлення на військово-лікарську комісію (ВЛК) становила 300 доларів, а отримання потрібного висновку — 3500 доларів. В ході слідства поліцейські встановили численні факти отримання фігурантами справи неправомірної вигоди», — йдеться у повідомленні.</p>
<p>Оперативники та слідчі провели обшуки за місцями роботи та проживання учасників корупційної схеми. Вилучено понад 1 млн доларів, 103 тис. євро, 3,2 млн гривень, 2 кг психотропів, записи чорнової бухгалтерії.</p>
<p>«На підставі отриманих доказів одному із керівників центру слідчі поліції повідомили підозру у зловживанні впливом. Дії посередника кваліфіковані за ч. 2 ст. 369-2 та ч. 3 ст. 307 (Незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів)», — сказано у повідомленні.</p>
<p>Зазначається, що зараз вирішується питання про обрання запобіжного заходу у вигляді тримання під вартою.</p>
<p>«Продовжується збір доказової бази для притягнення всіх причетних до злочину осіб. Окрім того, після проведення експертиз та низки процесуальних заходів дії фігурантів можуть бути додатково кваліфіковані», — додали у пресслужбі.</p>
<p>Як повідомляла АрміяInform, Служба безпеки <a href="https://armyinform.com.ua/2024/03/18/fiktyvnyj-shlyub-aktorstvo-ta-falshyvi-dokumenty-vykryto-novi-shemy-uhylyantiv/">заблокувала</a> ще п’ять схем ухилення від мобілізації та незаконного виїзду призовників за кордон.</p>
</div>
</div>
<div class='source'><p>Source: <a href="https://armyinform.com.ua/2024/03/22/na-zaporizhzhi-posadovczi-msek-zarobyly-12-miljona-na-dovidkah-dlya-uhylyantiv/">https://armyinform.com.ua/2024/03/22/na-zaporizhzhi-posadovczi-msek-zarobyly-12-miljona-na-dovidkah-dlya-uhylyantiv/</a></p></div>
</div>
</body></html>