<html><body>
<div class='article'>
<div class='title'><h1>«Погнали на „Отченаші“»: 2 тисячі км по передовій на «Фунтику». Як водій вивозив дронарів з оточення</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Life story, Новини'/>
<meta property='description' content='Старший солдат 21 окремого батальйону спеціального призначення Окремої президентської...'/>
<meta property='published_time' content='2024-11-17T06:29:00+08:00'/>
<meta property='tags' content='hamvv, водії, Лайфсторі'/>
<meta property='images' content='https://armyinform.com.ua/wp-content/uploads/2024/11/qwe11lifestory.jpg,
https://armyinform.com.ua/wp-content/uploads/2024/11/02-8.webp,
https://armyinform.com.ua/wp-content/uploads/2024/11/03-7.webp,
https://armyinform.com.ua/wp-content/uploads/2024/11/04-6.webp,
https://armyinform.com.ua/wp-content/uploads/2024/11/05-5.webp,
https://armyinform.com.ua/wp-content/uploads/2024/11/06-4.webp,
https://armyinform.com.ua/wp-content/uploads/2024/11/07-4.webp,
https://armyinform.com.ua/wp-content/uploads/2024/11/08-2.webp,
https://armyinform.com.ua/wp-content/uploads/2024/11/09-2.webp,
https://armyinform.com.ua/wp-content/uploads/2024/11/10.webp,
https://armyinform.com.ua/wp-content/uploads/2024/11/11-1.webp,
https://armyinform.com.ua/wp-content/uploads/2024/11/01_golovna-5.webp'/>
Author: Army Inform
<br>
Categories: Life story, Новини
<br>
Description: Старший солдат 21 окремого батальйону спеціального призначення Окремої президентської...
<br>
Published Time: 2024-11-17T06:29:00+08:00
<br>
Tags: hamvv, водії, Лайфсторі
<br>
Images: <a href="https://armyinform.com.ua/wp-content/uploads/2024/11/qwe11lifestory.jpg">000000.jpg</a>&nbsp;<a href="https://armyinform.com.ua/wp-content/uploads/2024/11/02-8.webp">000001.webp</a>&nbsp;<a href="https://armyinform.com.ua/wp-content/uploads/2024/11/03-7.webp">000002.webp</a>&nbsp;<a href="https://armyinform.com.ua/wp-content/uploads/2024/11/04-6.webp">000003.webp</a>&nbsp;<a href="https://armyinform.com.ua/wp-content/uploads/2024/11/05-5.webp">000004.webp</a><br><a href="https://armyinform.com.ua/wp-content/uploads/2024/11/06-4.webp">000005.webp</a>&nbsp;<a href="https://armyinform.com.ua/wp-content/uploads/2024/11/07-4.webp">000006.webp</a>&nbsp;<a href="https://armyinform.com.ua/wp-content/uploads/2024/11/08-2.webp">000007.webp</a>&nbsp;<a href="https://armyinform.com.ua/wp-content/uploads/2024/11/09-2.webp">000008.webp</a>&nbsp;<a href="https://armyinform.com.ua/wp-content/uploads/2024/11/10.webp">000009.webp</a><br><a href="https://armyinform.com.ua/wp-content/uploads/2024/11/11-1.webp">000010.webp</a>&nbsp;<a href="https://armyinform.com.ua/wp-content/uploads/2024/11/01_golovna-5.webp">000011.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-11-17T06-29-00-08-00/000000.jpg" srcset="../../ORI/ArmyInform/Images/2024-11-17T06-29-00-08-00/000000.jpg" width="2000"/> </figure><!-- .post-thumbnail -->
<p><strong> Чому до «Хаммера» неможливо підібрати ключі, але потрібен навісний замок? Що таке «докатка» і як це — «поїхати на „Отченаші“»? Що краще — Hummer чи пікап та як підготуватися до місії? Як це — їхати у «нічнику» без штурмана, щоб «вкрутитися» за пів години? Чому вскочити у «поворот не туди» смертельно небезпечно? </strong></p>
<p>Старший солдат 21 окремого батальйону спеціального призначення Окремої президентської бригади імені гетьмана Богдана Хмельницького Артем з позивним «Павлик» на фронті з березня 2024 року. Відтоді він проїхав по передовій понад дві тисячі кілометрів на «Хаммері» з позивним «Фунтик» і «намотав» ще понад 60 тисяч км на пікапах. А ще була стрімка місія на броньованому «Форді» та досвід на турецькому Kirpi.</p>
<p>Про те, чому бути водієм на передовій важливо і почесно, але небезпечно, як страх допомагає виконати місію та про героїчний порятунок українських дронарів з напівоточення водій Артем «Павлик» розповів кореспондентам АрміяInform.</p>
<img alt="" class="alignnone size-full wp-image-640941" height="1131" loading="lazy" src="../../ORI/ArmyInform/Images/2024-11-17T06-29-00-08-00/000001.png" srcset="../../ORI/ArmyInform/Images/2024-11-17T06-29-00-08-00/000001.png" width="1500"/>
<h2><strong>«Прийшла повістка — служу за фахом»</strong></h2>
<p>У Збройних Силах Артем уже понад 20 місяців. Служити пішов не вагаючись, щойно прийшла повістка. Але на фронт потрапив не відразу спочатку охороняв адміністрацію Печерського району міста Києва. Однак потім перевівся у бойову бригаду й відтоді уже понад пів року на передовій.</p>
<p>У цивільному житті «Павлик» працював трактористом, та і строкову службу не так давно відслужив саме водієм. Набутий досвід став у нагоді під час служби — Артема призначили на посаду водія.</p>
<p>Відтоді «Павлику» випало виконувати численні логістичні та рятувальні місії, доставляючи бійців та вантажі для них на передову і забираючи звідти поранених.</p>
<p>— Заїхати, завезти, вивезти — все це моя робота, мої завдання. Залітаю «на точку», висаджую чи забираю хлопців, доставляю їм воду, їжу, б/к, — каже він.</p>
<img alt="" class="alignnone size-full wp-image-640939" height="999" loading="lazy" src="../../ORI/ArmyInform/Images/2024-11-17T06-29-00-08-00/000002.png" srcset="../../ORI/ArmyInform/Images/2024-11-17T06-29-00-08-00/000002.png" width="1500"/>
<h2><strong>На пікапі та «Хаммері» — по донбаському «пластиліну»</strong></h2>
<p>Їздити «Павлику» випало на різній техніці, але найбільше — на пікапі та «Хаммері». Пікап, каже він, швидший та має вищу прохідність, але у ньому практично відсутній захист.</p>
<p>— Можна їхати зі швидкістю 100‒120 кілометрів на годину, витягне навіть по грязюці, але захисту жодного — хіба що РЕБчик можна ставити, — розповідає Артем.</p>
<p>Натомість Hummer повільніший, прохідність у нього гірша. Водій пояснює, що цей автопанцерник більш пристосований для пустельних рівнин, ніж до донбаського бруду, де земля в’язка і тягуча, немов пластилін. Але натомість цей броньовичок має потужний захист.</p>
<p>— «Хаммер» їде повільніше — 80‒90 км/годину, і «жере» багато — 35 літрів на 100 кілометрів, і прохідність гірша. А тут земля як пластилін — така, що машина просто пливе, не грузне, а пливе по ньому. Але «Фунтик» міцний, витримує багато «прильотів», захищає від уламків і навіть прямого влучання, у нього гарна бронекапсула, — пояснює Артем.</p>
<img alt="" class="alignnone size-full wp-image-640940" height="999" loading="lazy" src="../../ORI/ArmyInform/Images/2024-11-17T06-29-00-08-00/000003.png" srcset="../../ORI/ArmyInform/Images/2024-11-17T06-29-00-08-00/000003.png" width="1500"/>
<h2><strong>Навіщо «Хаммеру» навісний замок</strong></h2>
<p>— Довелося трохи перевчатися, бо машина як машина, але габарити ширші. Та і важкий він дуже — п’ятитонний, — розповідає «Павлик» про «Фунтика».</p>
<p>А ще показує навісний замок на дверях. «Хаммер» не має штатного заводського замка, тож замкнути його неможливо. Так само непотрібен і ключ запалювання — заводиться машина з-пів оберта тумблера.</p>
<p>— Були випадки, що викрадали «Хаммери», тому ось такий вихід придумали — закривати двері на навісний замок, — пояснює Артем</p>
<p>Незвичний девайс на дверях американського автопанцерника робить їх схожими на вхід до переоблаштованого під бункер підвалу — броньовані двері поставили, а замок до них вмонтувати забули.</p>
<img alt="" class="alignnone size-full wp-image-640938" height="1000" loading="lazy" src="../../ORI/ArmyInform/Images/2024-11-17T06-29-00-08-00/000004.png" srcset="../../ORI/ArmyInform/Images/2024-11-17T06-29-00-08-00/000004.png" width="1500">
<h2><strong>FPV, АГС, міномет — «Фунтик» «покоцаний», але живучий</strong></h2>
<p>Як доказ «Павлик» показує місця влучання уламків від вибухів гранат, мін та вибухового заряду FPV-дрона. Глибокі шрами у броньованих дверях та кузові «Хаммера» свідчать про силу вибухів, а пакетне бронескло, судячи з усього, витримало пряме влучання з автоматичного гранатомета.</p>
<p>— Казали, що «Фунтик» і в Бахмуті їздив. А FPV-ішка залетіла мені ззаду під раму і там вибухнула. Але машина витримала, я дав газу і доїхав на двох пробитих колесах, — розповідає Артем.</p>
<p>Тоді доїжджати довелося на «докатці» — пресованій гумі всередині коліс, яка дозволяє рухатись навіть після того, як дорога «з’їла» гуму покришок.</p>
<p>Водій пояснює, що під обстрілом головне не розгубутися, не скидати швидкість і різко маневрувати. Тоді шанси, що по автомобілю зможуть прицільно влучити, різко падають. Для цього необхідно бути справжнім фахівцем своєї справи, майстерним водієм. А ще…</p>
<img alt="" class="alignnone size-full wp-image-640937" height="1000" loading="lazy" src="../../ORI/ArmyInform/Images/2024-11-17T06-29-00-08-00/000005.png" srcset="../../ORI/ArmyInform/Images/2024-11-17T06-29-00-08-00/000005.png" width="1500">
<h2><strong>«Треба боятися, бо страх — допомагає»</strong></h2>
<p>— Страх допомагає. Бо коли є страх, то гострішою є і реакція — ти швидше все розумієш, оцінюєш обстановку, маневруєш. У спокійній обстановці ти їздиш розслаблено. А там ти їдеш — «вжух-вжух-вжух!» — бігом! Реакція, маневри, більше газу — знаєш, відчуваєш, що треба робити, як виїжджати, — пояснює водій.</p>
<p>Також треба бути дуже швидким і ніде не затримуватися, не зупинятися довше, ніж на пару хвилин, а ще краще — кількадесят секунд. Тому він завжди підганяє хлопців, особливо тих, хто виходить з позицій, бо вони коли вантажаться в машину на виїзд, то часто заспокоюються і надто розслабляються.</p>
<p>— Той, хто не боїться, буде повільно їхати, розслаблено. А його дожене, бабахне — все. Потрібно більше реакції на все. Хлопців треба підганяти, щоб вони швидше завантажувалися і розвантажувалися, бо у них страх зникає, коли вони виходять з позицій. А боятися треба, аж доки не виїдеш, — каже «Павлик».</p>
<img alt="" class="alignnone size-full wp-image-640936" height="1000" loading="lazy" src="../../ORI/ArmyInform/Images/2024-11-17T06-29-00-08-00/000006.png" srcset="../../ORI/ArmyInform/Images/2024-11-17T06-29-00-08-00/000006.png" width="1500">
<h2><strong>«Вкрутитися» за півгодини: у «нічнику» та без штурмана не вскочити у «поворот не туди»</strong></h2>
<p>Однак на самому лише страху й адреналіні також далеко не поїдеш — до кожної місії завжди необхідно ретельно готуватися і ніколи не порушувати базових правил — заїжджати лише вночі або у сутінках, у жодному разі не вмикати фари, ретельно вивчати маршрут руху.</p>
<p>— Я їду в «нічнику», щоб ніяк себе не виявити. Їду дуже швидко, на максимально можливій на цій дорозі швидкості. А ще перед виїздом ретельно вивчаю карту, щоб запам’ятати маршрут, рахую кількість поворотів, — розповідає Артем.</p>
<p>У нього немає штурмана, тож увесь маршрут він ретельно вивчає перед виїздом по карті, тримає у пам’яті й орієнтуватися на місцевості на шаленій швидкості. Випадково через недогляд вскочити у «поворот не туди» — смертельно небезпечно, адже часу на те, щоб розвернутися та вийти на правильний маршрут вже може і не бути.</p>
<p>— За пів години треба «вкрутитися». А краще за 20‒25 хвилин доїхати, вивантажити‒завантажити — і повернутися, — пояснює Артем.</p>
<img alt="" class="alignnone size-full wp-image-640935" height="1000" loading="lazy" src="../../ORI/ArmyInform/Images/2024-11-17T06-29-00-08-00/000007.png" srcset="../../ORI/ArmyInform/Images/2024-11-17T06-29-00-08-00/000007.png" width="1500"/>
<h2><strong>Найважча місія — вивезти поранених та загиблого</strong></h2>
<p>«Павлик» згадує, що за час своїх місій йому довелося вивезти тіла трьох загиблих і понад 30 поранених бійців. Найважчою стала місія, коли одночасно слід було вивезти одного загиблого та трьох поранених, але і з нею водій впорався.</p>
<p>— Заїжджати по трьох «300-х» й одного «200-го» довелось по тій дорозі, де я ніколи не їздив. Я по карті майже дві години обдумував, як це все зробити, як проскочити небезпечну ділянку. І, зрештою, все вдалося — заїхав, забрав, вивіз, — згадує боєць.</p>
<p>Він пригадує, що їхати довелося по розбитій польовій дорозі, на одному з відтинків якої часто бив міномет. Однак зрештою вміння, досвід та ретельна підготовка допомогли виконати місію.</p>
<img alt="" class="alignnone size-full wp-image-640933" height="999" loading="lazy" src="../../ORI/ArmyInform/Images/2024-11-17T06-29-00-08-00/000008.png" srcset="../../ORI/ArmyInform/Images/2024-11-17T06-29-00-08-00/000008.png" width="1500"/>
<h2><strong>Водій «особливого призначення» і логістика «останнього кілометра»</strong></h2>
<p>Артем розповідає, що автомобіль на передовій — це головна ціль для всіх наявних у ворога засобів ураження, бо всім цікаво поцілити в автівку. Але без нього не можна, бо піхотинці «на нулі» критично залежать від логістики «останнього кілометра».</p>
<p>— Машина, яка їде! Всім цікаво її підбити, знищити, бо вона когось або щось везе — бійців, забезпечення. Тобто уявлення, що водій це така безпечна професія в армії хибне — на «передку» ми перша мішень, — пояснює він.</p>
<p>Однак із визначенням себе як водія «особливого призначення» «Павлик» погоджується лише почасти. Він наголошує, що всі ми не створені для війни, але комусь необхідно робити цю важку роботу — і він її робить.</p>
<p>— Захищати потрібно, бо хто інший буде захищати? А якщо ти кмітливий, швидкий, щось умієш — то ти просто зможеш робити це добре, — каже Артем.</p>
<img alt="" class="alignnone size-full wp-image-640934" height="1000" loading="lazy" src="../../ORI/ArmyInform/Images/2024-11-17T06-29-00-08-00/000009.png" srcset="../../ORI/ArmyInform/Images/2024-11-17T06-29-00-08-00/000009.png" width="1500"/>
<h2><strong>По кілька виїздів і напружене очікування</strong></h2>
<p>За ніч в Артема може бути від одного до 3‒4 виїздів. Інколи годинами доводиться чекати на місію, перебуваючи у повній готовності стартувати тієї ж секунди, коли буде отримано наказ.</p>
<p>Та і після завершення місії, розповідає водій, він може по кілька годин чекати, доки доставлені ним бійці дійдуть до позицій та відзвітують про прибуття.</p>
<p>— Вони можуть йти і 3, і 4 години — в цей час я не сплю, бо непокоюся за них. Розумію, що від мого чекання нічого не залежить — але все одно чекаю на повідомлення, — каже він.</p>
<p>Таке ставлення Артема помітили і самі бійці, серед яких «Павлик» набув надзвичайної поваги, адже вони знають, що він ніколи не покине їх напризволяще і зробить все можливе, щоб допомогти.</p>
<img alt="" class="alignnone size-full wp-image-640932" height="999" loading="lazy" src="../../ORI/ArmyInform/Images/2024-11-17T06-29-00-08-00/000010.png" srcset="../../ORI/ArmyInform/Images/2024-11-17T06-29-00-08-00/000010.png" width="1500"/>
<h2><strong>«Якщо „Павлик“ за нами їде — значить, виїдемо!»</strong></h2>
<p>Артем пригадує одну зі своїх численних місій, під час якої йому довелося на незнайомій машині — броньованому «Форді» — вивозити з напівоточення дронарів. Ворог уже з’явився позаду їхніх позицій, тож якби до ранку їх не вивезли, їм неминуче довелося б вступати у прямий стрілецький бій.</p>
<p>Водій «Форда» тоді відмовився їхати, і «Павлик» разом з командиром поїхали на незнайомій машині, вихором залетіли на позицію дронарів і витягнули хлопців. Все це зайняло близько 40 хвилин.</p>
<img alt="" class="alignnone size-full wp-image-640942" height="1000" loading="lazy" src="../../ORI/ArmyInform/Images/2024-11-17T06-29-00-08-00/000011.png" srcset="../../ORI/ArmyInform/Images/2024-11-17T06-29-00-08-00/000011.png" width="1500"/>
<p>— За сорок хвилин туди‒назад, завантажились приблизно за хвилину. Хлопці дуже задоволені були, всі дякували, що ми приїхали. Вони вже чекали, коли заїде машина, вже зібрали речі, а я розвертався собі. Вони застрибнули — і ми погнали, — розповідає Артем.</p>
<p>Пізніше дронарі розповідали, яке полегшення відчули навіть не тоді, коли вирвалися з напівоточення, а ще тоді, коли отримали повідомлення, що за ними виїжджає саме «Павлик»: «Якщо „Павлик“ за нами їде — значить, виїдемо!»</p>
<p><em>Фото Руслана Тарасова</em></p>
</img></img></img></div>
</div>
<div class='source'><p>Source: <a href="https://armyinform.com.ua/2024/11/17/pognaly-na-otchenashi-2-tysyachi-km-po-peredovij-na-funtyku-yak-vodij-vyvozyv-dronariv-z-otochennya/">https://armyinform.com.ua/2024/11/17/pognaly-na-otchenashi-2-tysyachi-km-po-peredovij-na-funtyku-yak-vodij-vyvozyv-dronariv-z-otochennya/</a></p></div>
</div>
</body></html>