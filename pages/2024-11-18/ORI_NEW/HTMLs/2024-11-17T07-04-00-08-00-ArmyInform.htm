<html><body>
<div class='article'>
<div class='title'><h1>Величезні втрати росіян, ІПСО та чи впаде Покровськ: експерт про можливі сценарії розвитку подій</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Найважчий напрямок фронту — Курахівський'/>
<meta property='published_time' content='2024-11-17T07:04:00+08:00'/>
<meta property='tags' content='Донеччина, Петро Черник, прогнозування'/>
<meta property='images' content='https://armyinform.com.ua/wp-content/uploads/2024/11/pokrovsk.jpg'/>
Author: Army Inform
<br>
Categories: Новини
<br>
Description: Найважчий напрямок фронту — Курахівський
<br>
Published Time: 2024-11-17T07:04:00+08:00
<br>
Tags: Донеччина, Петро Черник, прогнозування
<br>
Images: <a href="https://armyinform.com.ua/wp-content/uploads/2024/11/pokrovsk.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1079" sizes="(max-width: 1920px) 100vw, 1920px" src="../../ORI/ArmyInform/Images/2024-11-17T07-04-00-08-00/000000.jpg" srcset="../../ORI/ArmyInform/Images/2024-11-17T07-04-00-08-00/000000.jpg" width="1920"/> </figure><!-- .post-thumbnail -->
<p><strong> Армія рф активно наступає на багатьох напрямках фронту в Україні. Які можливі сценарії розвитку подій? Як геополітика впливає на війну? Та чи зможуть українські захисники зупинити навалу ворога? Про це АрміяInform розповів воєнний експерт Петро Черник: </strong></p>
<h2><strong>Найважчий напрямок фронту — Курахівський</strong></h2>
<p>“Загальну характеристику ситуації на фронті потрібно розглядати у контексті великої геополітики і результату виборів президента в США. Це, справді, так.</p>
<p>Лінія фронту російсько-української війни зараз має три великі складні ділянки. Перша — Курахівський напрямок. Чи звідти можливий тактичний відхід Сил оборони України? Можливий, цього боятися не треба, адже битви можуть бути програні, головне виграти війну. Дуже люблю історичні паралелі. Наполеон блискуче виграв битву під Бородіно, але війну програв.</p>
<p>Українцям уривалося серце, коли наші воїни виходили з Сєвєродонецька, Лисичанська і особливо з Бахмута. Але війна на цьому не програна. Справді, це дуже складний і важкий напрямок, але тим не менше такий сценарій може бути.</p>
<h2><strong>У битві за Покровськ ворог матиме шалені втрати</strong></h2>
<p>Наступне — Покровськ. Тут дуже багато спекуляцій, що, мовляв, місто упаде, а далі впаде Донеччина. Це не відповідає дійсності. Адже Покровськ доволі складна агломерація, щільна міська забудови і так далі.</p>
<p>Звернемось до показових прикладів. Авдіївку в активній фазі широкомасштабної війни рашисти почали штурмувати з 7 жовтня минулого року, тобто вони брали її більше ніж півроку. Бахмут противник не міг захопити більше ніж 10 місяців. При цьому далі просунулися за саме місто, там де, головні височини, так і не зміг.</p>
<p>Дійти до Покровська, це не означає його взяти. Сама битва може бути дуже довгою і необов’язково вона буде успішною для ворога. Будуть величезні втрати противника.</p>
<h2><strong>Про Запорізький напрямок та спекуляції стосовно наступу рф на Дніпропетровщину</strong></h2>
<p>Переконцентрація сил і засобів противника на Запорізькому напрямку логічна. Є таке дуже принципове правило війни: сторона, котра наступає, якщо вона буксує в якійсь точці, неминуче мусить змінювати вектор удару.</p>
<p>Бо якщо це не стається, тоді відбувається момент рівноваги і сторона, котра обороняється, отримує шанс на контрнаступальні дії. росіяни цього допустити не можуть. За їхньою логікою Запорізький напрямок також є робочим.</p>
<p>Тепер спекуляції стосовно кордонів Дніпропетровщини. Дуже прикро, що це все відбувається в інформаційному просторі. До адмінкордонів щонайменше 30 км, ну це дуже багато.</p>
<p>Так дійсно за підсумками цього року в рф чи не найбільші показники захопленої території України. Але якщо ці показники співставити з втратами, то це щось неймовірне.</p>
<p>За підсумками 2022 року втрати ворога складають 90 тисяч, у 2023-му більше 220 тисяч, а в цьому році я їх оцінюю у перспективі більше 350 тисяч окупантів, бо 300 тисяч вже є, тільки за жовтень 21940 осіб. Це просто феноменальний показник.</p>
<p>Тому треба ще пройти оцих 30 км до Дніпропетровщини. А це дуже серйозна відстань, треба врахувати ще й мокру погоду, то відповідно рухатися можна тільки дорогами. Великі колони рашистів українські захисники лущать як горіхи.</p>
<p>До цих спекуляцій навколо Дніпропетровської області активно долучився противник з ІПСО, розганяючи паніку, зраду та фейки.</p>
<h2><strong>Геополітика впливає на війну в Україні</strong></h2>
<p>Чому ситуацію на фронті російсько-української війни пов’язуємо із перемогою Дональда Трампа в США? Трамп дійсно декларує швидке замороження конфлікту. Але тільки після його інавгурації 20 січня розпочнеться якась конкретна розмова.</p>
<p>Короткий історичний приклад: талібан з американцями більше року розмовляли, це дуже низькі геополітичні ставки. А при таких величезних геополітичних ставках, які зараз є в російсько-українській війні, то дай Боже, аби за півроку тільки знайшли якісь точки дотику.</p>
<p>Ба більше, за цих два місяці до інавгурації Трампа світова геополітика може не раз перевернутися. Не забуваємо, Іран загрожує ударом по Ізраїлю вже в сухопутній частині. Це справді може все дуже сильно поміняти. І якщо це умовно станеться, то точно російська федерація зазнає колосального пониження в частині забезпечення вибуховими речовинами. Іранці забезпечують рашистів безпілотними системами та боєприпасами.</p>
<p>На мій особистий погляд, фронт рухається до вогневої рівноваги. Заходить мокра погода, цикл дощів і мокрого снігу. Буде те, що дві попередні зими, нескінченні контрбатарейні артилерійські дуелі.</p>
<p>А тут Сили оборони України випереджають на голову противника. Тому він так і лютує зараз, хоче якнайбільше захопити кілометрів нашої землі”.</p>
</div>
</div>
<div class='source'><p>Source: <a href="https://armyinform.com.ua/2024/11/17/velychezni-vtraty-rosiyan-ipso-ta-chy-vpade-pokrovsk-ekspert-pro-mozhlyvi-sczenariyi-rozvytku-podij/">https://armyinform.com.ua/2024/11/17/velychezni-vtraty-rosiyan-ipso-ta-chy-vpade-pokrovsk-ekspert-pro-mozhlyvi-sczenariyi-rozvytku-podij/</a></p></div>
</div>
</body></html>