<html><body>
<div class='article'>
<div class='title'><h1>«Бахнуло так, що свіркало все на світі»: терористичого удару окупантів зазнала Дружківка на Донеччині</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив начальник Донецької ОВА Вадим Філашкін.    Наслідки руйнівного удару...'/>
<meta property='published_time' content='2024-11-17T18:51:00+08:00'/>
<meta property='tags' content='Донецька область, Донеччина, Дружківка'/>
<meta property='images' content='https://armyinform.com.ua/wp-content/uploads/2024/11/01_golovna.jpg,
https://armyinform.com.ua/wp-content/uploads/2024/11/02-1.jpg,
https://armyinform.com.ua/wp-content/uploads/2024/11/03-1.jpg,
https://armyinform.com.ua/wp-content/uploads/2024/11/04-1.jpg,
https://armyinform.com.ua/wp-content/uploads/2024/11/05-1.jpg,
https://armyinform.com.ua/wp-content/uploads/2024/11/06-1.jpg,
https://armyinform.com.ua/wp-content/uploads/2024/11/07-1.jpg,
https://armyinform.com.ua/wp-content/uploads/2024/11/10-5.jpg,
https://armyinform.com.ua/wp-content/uploads/2024/11/08-1.jpg'/>
Author: Army Inform
<br>
Categories: Новини
<br>
Description: Про це повідомив начальник Донецької ОВА Вадим Філашкін.    Наслідки руйнівного удару...
<br>
Published Time: 2024-11-17T18:51:00+08:00
<br>
Tags: Донецька область, Донеччина, Дружківка
<br>
Images: <a href="https://armyinform.com.ua/wp-content/uploads/2024/11/01_golovna.jpg">000000.jpg</a>&nbsp;<a href="https://armyinform.com.ua/wp-content/uploads/2024/11/02-1.jpg">000001.jpg</a>&nbsp;<a href="https://armyinform.com.ua/wp-content/uploads/2024/11/03-1.jpg">000002.jpg</a>&nbsp;<a href="https://armyinform.com.ua/wp-content/uploads/2024/11/04-1.jpg">000003.jpg</a>&nbsp;<a href="https://armyinform.com.ua/wp-content/uploads/2024/11/05-1.jpg">000004.jpg</a><br><a href="https://armyinform.com.ua/wp-content/uploads/2024/11/06-1.jpg">000005.jpg</a>&nbsp;<a href="https://armyinform.com.ua/wp-content/uploads/2024/11/07-1.jpg">000006.jpg</a>&nbsp;<a href="https://armyinform.com.ua/wp-content/uploads/2024/11/10-5.jpg">000007.jpg</a>&nbsp;<a href="https://armyinform.com.ua/wp-content/uploads/2024/11/08-1.jpg">000008.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1029" src="../../ORI/ArmyInform/Images/2024-11-17T18-51-00-08-00/000000.jpg" srcset="../../ORI/ArmyInform/Images/2024-11-17T18-51-00-08-00/000000.jpg" width="1500"/> </figure><!-- .post-thumbnail -->
<p><strong> Вночі проти 17 листопада російські окупанти обстріляли місто Дружківка на Донеччині. Внаслідок вибуху ворожого боєприпасу суттєво пошкоджено щонайменше 18 приватних житлових будинків. </strong></p>
<p>Про це <a href="https://armyinform.com.ua/2024/11/17/chyslenni-rujnuvannya-na-donechchyni-naslidky-rosijskyh-udariv/">повідомив</a> начальник Донецької ОВА Вадим Філашкін.</p>
<p>Наслідки руйнівного удару окупантів по цивільній житловій забудові та інфраструктурі зафіксували кореспонденти АрміяInform.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="641307,641308" data-itemtag="dl" data-link="file" data-max-width="100%" data-ratio="1.5" data-size="large" data-width="1500"><div class="gallery galleryid-641305 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/02-1.jpg" href="https://armyinform.com.ua/wp-content/uploads/2024/11/02-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000001.jpg" srcset="../../ORI/ArmyInform/Images/2024-11-17T18-51-00-08-00/000001.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/03-1.jpg" href="https://armyinform.com.ua/wp-content/uploads/2024/11/03-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000002.jpg" srcset="../../ORI/ArmyInform/Images/2024-11-17T18-51-00-08-00/000002.jpg" width="150"/></a>
</dt></dl>
</div>
</div>
<p>Місцеві мешканки розповідають, що обстріл відбувся вночі близько 23.30‒23.35. Удар ворожого боєприпасу був надзвичайно потужним.</p>
<p>— Бахнуло так, що свіркало все на світі! — каже одна із жінок.</p>
<p>— Бог милував, що загиблих і важко поранених немає, — зітхають вони вже всі разом, відповідаючи на питання про постраждалих.</p>
<p>Найважче прийшлося 90-річній жінці, будинок якої розташований найближче до епіцентру вибуху — у неї численні забиття і стрес.</p>
<p>— На голову, на руки, на коліна попадали уламки, синя нога зовсім, — каже її донька. Після надання допомоги діти забрали маму до себе.</p>
<p>— Їй 90 років, дуже важко мамі, — додає син.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="641309,641310" data-itemtag="dl" data-link="file" data-max-width="100%" data-ratio="1.5" data-size="large" data-width="1500"><div class="gallery galleryid-641305 gallery-columns-0 gallery-size-thumbnail" id="gallery-3"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/04-1.jpg" href="https://armyinform.com.ua/wp-content/uploads/2024/11/04-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000003.jpg" srcset="../../ORI/ArmyInform/Images/2024-11-17T18-51-00-08-00/000003.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/05-1.jpg" href="https://armyinform.com.ua/wp-content/uploads/2024/11/05-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000004.jpg" srcset="../../ORI/ArmyInform/Images/2024-11-17T18-51-00-08-00/000004.jpg" width="150"/></a>
</dt></dl>
</div>
</div>
<p>Удар був такої сили, що окрім місця влучання зруйнував десятки будівель житлового та господарчого призначення аж на трьох сусідніх вулицях. Навіть у віддалених на кільканадцять десятків метрів від місця влучання боєприпасу будівлях пошкоджені дахи та вибиті шибки у вікнах.</p>
<p>Руйнування ж споруд неподалік місця удару катастрофічні. У них, так само як у будинку 90-річної жінки, не лише знесені покрівлі та вибиті вікна і двері разом з рамами, але й зрушено стелю зі стінами. Частина з них вже непридатні для відновлення.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="641311,641312" data-itemtag="dl" data-link="file" data-max-width="100%" data-ratio="1.5" data-size="large" data-width="1500"><div class="gallery galleryid-641305 gallery-columns-0 gallery-size-thumbnail" id="gallery-5"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/06-1.jpg" href="https://armyinform.com.ua/wp-content/uploads/2024/11/06-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000005.jpg" srcset="../../ORI/ArmyInform/Images/2024-11-17T18-51-00-08-00/000005.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/07-1.jpg" href="https://armyinform.com.ua/wp-content/uploads/2024/11/07-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000006.jpg" srcset="../../ORI/ArmyInform/Images/2024-11-17T18-51-00-08-00/000006.jpg" width="150"/></a>
</dt></dl>
</div>
</div>
<p>Попри вихідний недільний день від самого ранку на місце вибуху прибувають представники Благодійного фонду «Янголи спасіння», який працює за підтримки Управління Верховного комісара ООН у справах біженців.</p>
<p>— Як тільки «прильот», то ми відразу приїжджаємо, допомагаємо, щоб люди могли відремонтуватися. Про потребу допомоги дізнаємось у місцевої адміністрації, — каже представник фонду Олександр.</p>
<p>З прибулих вантажівок розвантажують дошки, ДСП, пластикову плівку, будівельну піну, цвяхи, шурупи — все необхідне для швидкого монтажу і тимчасового ремонту, спроможного захистити пошкоджені вибухом споруди від негоди.</p>
<p>Мешканці поруйнованих будинків вишуковуються в черги для реєстрації та отримання матеріалів. Попереду в них важкі дні, адже до отриманих матеріалів ще потрібні кваліфіковані працівники — якщо закрити віконниці плівкою може практично будь-хто, то навіть для тимчасового накриття покрівлі потрібен умілий робітник.</p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="641314,641313" data-itemtag="dl" data-link="file" data-max-width="100%" data-ratio="1.5015015015015" data-size="large" data-width="1500"><div class="gallery galleryid-641305 gallery-columns-0 gallery-size-thumbnail" id="gallery-7"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/10-5.jpg" href="https://armyinform.com.ua/wp-content/uploads/2024/11/10-5.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000007.jpg" srcset="../../ORI/ArmyInform/Images/2024-11-17T18-51-00-08-00/000007.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/11/08-1.jpg" href="https://armyinform.com.ua/wp-content/uploads/2024/11/08-1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-11-17T18-51-00-08-00/000008.jpg" srcset="../../ORI/ArmyInform/Images/2024-11-17T18-51-00-08-00/000008.jpg" width="150"/></a>
</dt></dl>
</div>
</div>
<p>Не менше за найпошкодженіші приватні будинки постраждало розташоване у будівлі колишньої школи підприємство.</p>
<p>— Всі 36 вікон вибито, дах знесено, двері у кабінетах повибивало… Цій будівлі понад 90 років. Раніше тут була конюшня, після війни була школа, — каже директор підприємства Володимир.</p>
<p>Руйнування всередині будівлі не менші, ніж назовні. Особливо непокоїть обладнання — чи вдасться його відновити, чи працюватиме воно після такого удару і пошкоджень? Продукція підприємства була важливою для української енергосистеми, яка зазнає регулярних ударів з боку російських окупантів, тож його зупинка завдасть суттєвої шкоди.</p>
<p>Окупанти вкотре завдали удару по цивільній інфраструктурі та житловій забудові. Не маючи жодної військової мети, він призначений суто для того, щоб продовжувати тероризувати цивільне населення як прямо — через руйнування житлових будинків, так й опосередковано — через знищення підприємства, яке випускало важливу продукцію.</p>
<p><em>Фото Руслана Тарасова</em></p>
</div>
</div>
<div class='source'><p>Source: <a href="https://armyinform.com.ua/2024/11/17/bahnulo-tak-shho-svirkalo-vse-na-sviti-terorystychogo-udaru-okupantiv-zaznala-druzhkivka-na-donechchyni/">https://armyinform.com.ua/2024/11/17/bahnulo-tak-shho-svirkalo-vse-na-sviti-terorystychogo-udaru-okupantiv-zaznala-druzhkivka-na-donechchyni/</a></p></div>
</div>
</body></html>