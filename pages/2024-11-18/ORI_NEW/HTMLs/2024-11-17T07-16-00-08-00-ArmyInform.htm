<html><body>
<div class='article'>
<div class='title'><h1>ЗСУ зупинили понад 130 російських атак: ситуація на двох напрямках залишається напруженою</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Генеральний штаб ЗС України.  Держава-терорист завдала ракетного удару...'/>
<meta property='published_time' content='2024-11-17T07:16:00+08:00'/>
<meta property='tags' content='stoprussia, агресія рф, війна, вторгнення рф, ГШ ЗСУ, оперативна інформація, ранкове зведення'/>
<meta property='images' content='https://armyinform.com.ua/wp-content/uploads/2024/11/467021861_915041390808940_8772722644984889419_n-e1731792860121.jpg'/>
Author: Army Inform
<br>
Categories: Новини
<br>
Description: Про це інформує Генеральний штаб ЗС України.  Держава-терорист завдала ракетного удару...
<br>
Published Time: 2024-11-17T07:16:00+08:00
<br>
Tags: stoprussia, агресія рф, війна, вторгнення рф, ГШ ЗСУ, оперативна інформація, ранкове зведення
<br>
Images: <a href="https://armyinform.com.ua/wp-content/uploads/2024/11/467021861_915041390808940_8772722644984889419_n-e1731792860121.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="631" src="../../ORI/ArmyInform/Images/2024-11-17T07-16-00-08-00/000000.jpg" srcset="../../ORI/ArmyInform/Images/2024-11-17T07-16-00-08-00/000000.jpg" width="1080"/> </figure><!-- .post-thumbnail -->
<p><strong> На фронті відбулося 132 бойових зіткнення. Сили оборони України продовжують стримувати натиск окупаційних військ. Ситуація на Покровському і Курахівському напрямках залишається напруженою — ворог зосереджує там основні наступальні зусилля. </strong></p>
<p>Про це <a href="https://www.facebook.com/GeneralStaff.ua/posts/pfbid02JU4FNPHhxTZ3awXPXQ5UWMNbNcZyDhT7MYWVBS6KUHk6dqEEHmYUMrebEaftj1TMl" rel="nofollow" target="_blank">інформує</a> Генеральний штаб ЗС України.</p>
<p class="">Держава-терорист завдала ракетного удару однією ракетою, 56 авіаударів, скинувши при цьому 74 КАБ.</p>
<p class="">Окрім того, загарбники задіяли для ударів 593 дрони-камікадзе та здійснили понад 3600 обстрілів по позиціях наших військ і населених пунктах.</p>
<p class=""><strong class="">На Харківському напрямку</strong> російські терористи п’ять разів безуспішно штурмували позиції наших підрозділів в районі Вовчанська та Стрілечої, ще одна атака триває.</p>
<p class="">Десять разів ворог атакував наші позиції <strong class="">на Куп’янському напрямку</strong>. Поблизу населених пунктів Піщане, Колісниківка, Кругляківка, Загризове підрозділи Сил оборони відбили дев’ять штурмів. Триває одне боєзіткнення. Авіаударів зазнали райони населених пунктів Берестове, Борівська Андріївка, Нова Кругляківка, Шийківка.</p>
<p class=""><strong class="">На Лиманському напрямку</strong> російські війська десять разів атакували українських захисників в районах населених пунктів Греківка, Макіївка, Чернещина, Твердохлібове, Терни. Всі атаки противника було відбито. Авіаційних ударів зазнали райони населених пунктів Борова, Іванівка, Дронівка, Шийківка.</p>
<p class="">У Торецьку та в напрямку Щербинівки противник сім разів намагався покращити своє положення <strong class="">на Торецькому напрямку</strong>, до того ж авіація агресора завдала бомбардувань по районах населених пунктів Іванопілля, Костянтинівка, Світлодарськ, Петрівка.</p>
<p class=""><strong class="">На Покровському напрямку</strong> впродовж доби агресор 32 рази атакував наші позиції в районах Миролюбівки, Лисівки, Променя, Крутого Яру, Петрівки, Новоолексіївки та Пустинки. Одне боєзіткнення досі триває. Противник завдав авіаударів по районах населених пунктів Суха Балка, Рівне, Мирноград, Сухий Яр, Кринича, Новий Труд.</p>
<p class="">За попередніми підрахунками, окупанти на даному напрямку втратили 340 військовослужбовців вбитими та пораненими. Знищено один БТР, одну ББМ, чотири одиниці автомобільної техніки, один мотоцикл та одну гармату окупантів. Також українські захисники завдали значних пошкоджень двом танкам, одному БТР та гарматі.</p>
<p class=""><strong class="">На Курахівському напрямку</strong> зафіксовано 25 ворожих атак. Одна з них продовжується. В основному бої тривають в районах Нова Іллінка, Берестки, Новоселидівка, Вознесенка, Сонцівка, Новодмитрівка, Зоря, Курахове, Дальнє, Катеринівка та Антонівка. Ворог скинув один КАБ на Ганнівку.</p>
<p class="">Чотирнадцять разів противник штурмував передній край нашої оборони в районах Романівки, Сухих Ялів, Новодарівки, Трудового, Янтарного та Рівнополя <strong class="">на Времівському напрямку</strong>, три атаки тривають. В той же час ворог завдав авіаударів по районах Великої Новосілки, Темирівки та Андріївки.</p>
<p class="">Чотири рази безуспішно ворог атакував позиції українських захисників <strong class="">на Придніпровському напрямку</strong>.</p>
<p class="">Сили оборони України продовжують ведення операції <strong class="">на Курщині</strong>, де наші війська відбивали 24 атаки противника.</p>
<p class="">За ефективну бойову роботу у відомстві відзначили воїнів 17-ої окремої важкої механізованої Криворізької бригади імені Костянтина Пестушка, 35-ої окремої бригади морської піхоти імені контрадмірала Михайла Остроградського, 425 окремого штурмового батальйону, 3 бригади оперативного призначення Національної Гвардії України, 406 окремої артилерійської бригади ім. генерала-хорунжого Олексія Алмазова, які впевнено тримають рубежі та завдають ворогу відчутних втрат.</p>
<p>Як повідомляла АрміяInform, при спробі провести штурмові дії <a href="https://armyinform.com.ua/2024/11/16/pidirvalys-na-minah-vorog-vtratyv-17-odynycz-tehniky-na-kurshhyni/">у Курській області рф противник втратив 17 одиниць техніки</a> — тільки через підрив на мінах.</p>
</div>
</div>
<div class='source'><p>Source: <a href="https://armyinform.com.ua/2024/11/17/zsu-zupynyly-ponad-130-rosijskyh-atak-sytuacziya-na-dvoh-napryamkah-zalyshayetsya-napruzhenoyu/">https://armyinform.com.ua/2024/11/17/zsu-zupynyly-ponad-130-rosijskyh-atak-sytuacziya-na-dvoh-napryamkah-zalyshayetsya-napruzhenoyu/</a></p></div>
</div>
</body></html>