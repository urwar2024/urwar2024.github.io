<html><body>
<div class='article'>
<div class='title'><h1>У київській ТрО пишуть бригадні ікони: який задум митців</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Публікації'/>
<meta property='description' content='Порятунок Києва від московитів 1658 року — ікона для 112-ї бригади ТрО  Задум написати...'/>
<meta property='published_time' content='2024-03-24T15:42:00+08:00'/>
<meta property='tags' content='Тарас Компаніченко'/>
<meta property='images' content='https://armyinform.com.ua/wp-content/uploads/2024/03/01_golovna.jpeg,
https://armyinform.com.ua/wp-content/uploads/2024/03/02-10.jpg,
https://armyinform.com.ua/wp-content/uploads/2024/03/03-1.png,
https://armyinform.com.ua/wp-content/uploads/2024/03/04-1.jpeg,
https://armyinform.com.ua/wp-content/uploads/2024/03/05-9.jpg,
https://armyinform.com.ua/wp-content/uploads/2024/03/01_golovna-7.jpg'/>
Author: Army Inform
<br>
Categories: Новини, Публікації
<br>
Description: Порятунок Києва від московитів 1658 року — ікона для 112-ї бригади ТрО  Задум написати...
<br>
Published Time: 2024-03-24T15:42:00+08:00
<br>
Tags: Тарас Компаніченко
<br>
Images: <a href="https://armyinform.com.ua/wp-content/uploads/2024/03/01_golovna.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/02-10.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/03-1.png">000002.png</a>&nbsp;<a href="https://armyinform.com.ua/wp-content/uploads/2024/03/04-1.jpeg">000003.jpeg</a>&nbsp;<a href="https://armyinform.com.ua/wp-content/uploads/2024/03/05-9.jpg">000004.jpg</a><br><a href="https://armyinform.com.ua/wp-content/uploads/2024/03/01_golovna-7.jpg">000005.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="896" src="../../ORI/ArmyInform/Images/2024-03-24T15-42-00-08-00-z000002/000000.jpeg" srcset="../../ORI/ArmyInform/Images/2024-03-24T15-42-00-08-00-z000002/000000.jpeg" width="1080"/> </figure><!-- .post-thumbnail -->
<p><strong> Про образи і створення ікон 112-ї та 241-ї бригад територіальної оборони Києва АрміяInform розповів кобзар, бандурист і лірник, очільник гурту «Хорея Козацька», а нині військовослужбовець 241-ї бригади територіальної оборони Києва Тарас Компаніченко. </strong></p>
<h2>Порятунок Києва від московитів 1658 року — ікона для 112-ї бригади ТрО</h2>
<p>Задум написати ікону із сюжетом чудесного порятунку Києва від нападу московських загарбників для 112-ї бригади територіальної оборони виник на самому початку широкомасштабного вторгнення в останні дні лютого 2022 року.</p>
<p>Ще в 1990-ті роки Тарас Компаніченко прочитав свідчення про це чудо в праці Івана Франка «Карпато-руське письменство XVII–XVIII ст.» і згадав про нього, коли російські окупанти намагалися захопити українську столицю.</p>
<figure aria-describedby="caption-attachment-555186" class="wp-caption alignnone" id="attachment_555186" style="width: 1500px"><img alt="" class="size-full wp-image-555186" height="1000" loading="lazy" src="../../ORI/ArmyInform/Images/2024-03-24T15-42-00-08-00-z000002/000001.jpg" srcset="../../ORI/ArmyInform/Images/2024-03-24T15-42-00-08-00-z000002/000001.jpg" width="1500"/><figcaption class="wp-caption-text" id="caption-attachment-555186">Тарас Компаніченко.</figcaption></figure>
<p>— В Івана Франка я знайшов свідчення про чудо, коли під час спроби московитів захопити і розграбувати Києво-Печерський монастир з’явився архангел Михаїл у панцирі й з мечем. Він спочатку осліпив, а потім побив загарбників, — розповідає Тарас Компаніченко.</p>
<p>Задумом написати бригадну ікону митець поділився з нинішнім речником Генерального штабу ЗС України, кандидатом політичних наук Андрієм Ковальовим, разом із яким служив тоді у 112-й бригаді тероборони. Побратим порадив звернутися з цим до відомого іконописця Юрія Нікітіна.</p>
<figure aria-describedby="caption-attachment-555187" class="wp-caption alignnone" id="attachment_555187" style="width: 861px"><img alt="" class="size-full wp-image-555187" height="570" loading="lazy" src="../../ORI/ArmyInform/Images/2024-03-24T15-42-00-08-00-z000002/000002.png" srcset="../../ORI/ArmyInform/Images/2024-03-24T15-42-00-08-00-z000002/000002.png" width="861"/><figcaption class="wp-caption-text" id="caption-attachment-555187">Тарас Компаніченко співає під час освячення ікони (фото: Духовний фронт України)</figcaption></figure>
<p>— Я хотів написати ікону сам, але Андрій мене відмовив, зауваживши, що маю чимало інших нагальних завдань, тому працюватиму надто довго. Юрій Нікітін же зможе зробити все значно швидше, — згадує Тарас.</p>
<p>Відтак ікону «Чудо Архістратига Божого Михаїла про порятунок Богоспасаємого града Києва від нападу московитів 1658 року Божого» для 112-ї бригади написав Юрій Нікітін у березні 2022 року. А Тарас Компаніченко заспівав під час її освячення в Миколаївському храмі ПЦУ на Татарці пісню, присвячену чудесному порятунку Києва від московських окупантів у XVII столітті.</p>
<p>Утім, Тарас має кілька власних ескізів за сюжетом чудесного порятунку Києва від московитів 1658 року і планує згодом написати також власний варіант ікони.</p>
<h2>Покрова Пресвятої Богородиці — для 241-ї бригади тероборони</h2>
<p>Невдовзі, вже у квітні 2022 року, зі складу 112-ї бригади виокремили 241-й окремий батальйон, на основі якого створили окрему бригаду. Довгий час ікону з чудом порятунку Києва архістратигом Михаїлом використовували обидві бригади тероборони, що мали спільне коріння.</p>
<p>— Ікона з чудом архістратига Михаїла вважалась спільною для 112-ї та 241-ї бригад. Ми з неї зробили багато реплік, плакатів та маленьких копій, які всюди поширювали. Однак згодом виник задум написати для 241-ї бригади власну ікону, — розповідає митець.</p>
<p>Обирали з кількох варіантів, серед яких були ранньохристиянські святі Теодор Тирон і Теодор Стратилат, а також канонізований ПЦУ як святий у лику благовірний гетьман Петро Конашевич-Сагайдачний. Зрештою зупинились на Покрові Пресвятої Богородиці, і цього разу написати бригадну ікону твердо взявся Тарас Компаніченко.</p>
<img alt="" class="vimg alignnone wp-image-555188 size-full" height="1361" loading="lazy" src="../../ORI/ArmyInform/Images/2024-03-24T15-42-00-08-00-z000002/000003.jpeg" srcset="../../ORI/ArmyInform/Images/2024-03-24T15-42-00-08-00-z000002/000003.jpeg" width="900"/>
<p>— Я працював над ескізами, над різними версіями. Хотів писати в модерновому стилі, а-ля український стиль і сецесія початку ХХ століття. Так зрештою і вийшло. Оскільки ж ми спиралися на візантійську традицію, то маємо в результаті певне поєднання неовізантинізму та українського стилю, — розповідає Тарас Компаніченко.</p>
<p>В іконі, зауважує він, поєднано традиції зображення Покрови Пресвятої Богородиці та Богоматері Оранти. Її історичні й легендарні корені мають глибоке підґрунтя, сягаючи часів найпершого хрещення Русі за часів київського князя Аскольда у 860-ті роки. Це підкреслює історичну й духовну тяглість від України-Руси ІХ століття до козацької доби та сучасності.</p>
<p>— Крім образу Пресвятої Богородиці, в люнетах на іконі зображено тризуб Святого князя Володимира і знак нашої бригади — напружений лук. Це один із перших геральдичних знаків Києва й одночасно нагадування про те, що наші предки, займаючись мирними справами, завжди мали напоготові зброю. Адже мешкали вони на фронтирі, на порубіжжі, де повсякчас чекала небезпека, — наголошує іконописець.</p>
<img alt="" class="alignnone size-full wp-image-555189" height="1000" loading="lazy" src="../../ORI/ArmyInform/Images/2024-03-24T15-42-00-08-00-z000002/000004.jpg" srcset="../../ORI/ArmyInform/Images/2024-03-24T15-42-00-08-00-z000002/000004.jpg" width="1500">
<p>Писати ікону Тарасові Компаніченку випало у святому місці — в одній із веж Києво-Печерської лаври. Робити це йому вдавалось вечорами, після лекцій для побратимів, які перебували на реабілітації.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/03/19/moralnyj-kompas-ne-shybyv-obydva-moyi-syny-vyrishyly-pity-u-vijsko-taras-kompanichenko/" target="_blank"><div class="ai-readalso-content"><div class="ai-readalso-title">«Моральний компас не схибив: обидва мої сини вирішили піти у військо» — Тарас Компаніченко</div></div><div class="ai-readalso-thumbnail"><img alt="«Моральний компас не схибив: обидва мої сини вирішили піти у військо» — Тарас Компаніченко" src="../../ORI/ArmyInform/Images/2024-03-24T15-42-00-08-00-z000002/000005.jpg" srcset="../../ORI/ArmyInform/Images/2024-03-24T15-42-00-08-00-z000002/000005.jpg"/></div></a></figure>
<p>Після освячення ікону повезли по батальйонах бригади. Ці візитації стали одним зі слушних приводів поспілкуватися з бійцями, зокрема також поговорити про давні корені української духовної традиції, маловідомої на тлі розпропагованої російської церковно-релігійної міфології.</p>
</img></div>
</div>
<div class='source'><p>Source: <a href="https://armyinform.com.ua/2024/03/24/u-kyyivskij-tro-pyshut-brygadni-ikony-yakyj-zadum-mytcziv/">https://armyinform.com.ua/2024/03/24/u-kyyivskij-tro-pyshut-brygadni-ikony-yakyj-zadum-mytcziv/</a></p></div>
</div>
</body></html>