<html><body>
<div class='article'>
<div class='title'><h1>Рятуючись від власних солдатів, російський головнокомандувач здався шведам: найвідоміші ганебні поразки росіян</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Публікації'/>
<meta property='description' content='Вся військова історія московії ― історія дурнів на чолі її армій. Почати можна хоча б...'/>
<meta property='published_time' content='2024-03-24T06:43:00+08:00'/>
<meta property='tags' content='історія'/>
<meta property='images' content='https://armyinform.com.ua/wp-content/uploads/2024/03/zag-e1711214427703.jpg,
https://armyinform.com.ua/wp-content/uploads/2024/03/01-2.jpg,
https://armyinform.com.ua/wp-content/uploads/2024/03/02-9.jpg,
https://armyinform.com.ua/wp-content/uploads/2024/03/03-7-scaled.jpg,
https://armyinform.com.ua/wp-content/uploads/2024/03/04-7.jpg,
https://armyinform.com.ua/wp-content/uploads/2024/03/05-8-scaled.jpg,
https://armyinform.com.ua/wp-content/uploads/2024/03/06-6-scaled.jpg,
https://armyinform.com.ua/wp-content/uploads/2024/03/07-5.jpg'/>
Author: Army Inform
<br>
Categories: Новини, Публікації
<br>
Description: Вся військова історія московії ― історія дурнів на чолі її армій. Почати можна хоча б...
<br>
Published Time: 2024-03-24T06:43:00+08:00
<br>
Tags: історія
<br>
Images: <a href="https://armyinform.com.ua/wp-content/uploads/2024/03/zag-e1711214427703.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/01-2.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/02-9.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/03-7-scaled.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/04-7.jpg">000004.jpg</a><br><a href="https://armyinform.com.ua/wp-content/uploads/2024/03/05-8-scaled.jpg">000005.jpg</a>&nbsp;<a href="https://armyinform.com.ua/wp-content/uploads/2024/03/06-6-scaled.jpg">000006.jpg</a>&nbsp;<a href="https://armyinform.com.ua/wp-content/uploads/2024/03/07-5.jpg">000007.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="840" src="../../ORI/ArmyInform/Images/2024-03-24T06-43-00-08-00/000000.jpg" srcset="../../ORI/ArmyInform/Images/2024-03-24T06-43-00-08-00/000000.jpg" width="1200"/> </figure><!-- .post-thumbnail -->
<p><strong> «У росії два союзники ― армія та флот!» ― так нібито казав російський цар Микола І. Звичайно ж, брехав, адже бездарні воєначальники, які знищували своїх вояків у промислових масштабах, ― визначна риса росармії всіх часів. Принаймні в цьому нас переконують російські історики. </strong></p>
<p>Вся військова історія московії ― історія дурнів на чолі її армій. Почати можна хоча б із самого імператора Петра І. Цар, який дуже любив воювати, робити це, м’яко кажучи, не вмів. Знаменита битва під Нарвою це довела. Маленька шведська армія примудрилася розгромити в кілька разів більшу армію Петра.</p>
<img alt="" class="alignnone size-full wp-image-554951" height="548" loading="lazy" src="../../ORI/ArmyInform/Images/2024-03-24T06-43-00-08-00/000001.jpg" srcset="../../ORI/ArmyInform/Images/2024-03-24T06-43-00-08-00/000001.jpg" width="1000"/>
<p><strong>Стаття «Карл XII під Нарвою восени 1700: свідчення наближених», С. А. Чиркін:</strong></p>
<p><em>«… не витримавши натиску, дивізії І. Ю. Трубецького та О. М. Головіна кинулися до мосту через річку Нарву, який зруйнувався. У цей час кіннота Шереметєва замість того, щоб зайти шведам у фланг, спробувала подолати річку водою. В результаті потонуло до тисячі вершників. Паніка охопила російський табір: командування втратило управління, а офіцери, що розгубилися, не знали, що робити. Рятуючись від побиття власними солдатами, головнокомандувач герцог де Круа зі своїм штабом здався генералу Штенбоку…»</em></p>
<p>«Геніальний» фельдмаршал Шереметєв, який потопив свою кінноту в Нарвській битві, епічно програв ще одну ― під Гемауертгофом. Полководець тоді вирішив атакувати, не чекаючи піхоти та артилерії. Підсумок такого самогубного маневру ― катастрофічна поразка та тисячі загиблих.</p>
<p>Сам Петро дуже хотів проявити себе як воєначальник. Сумнозвісний Прутський похід ― цілком і повністю його задум. Цар тоді сам ― не бажаючи віддавати нікому слави ― очолив похід на південь, проти турків. Похід можна описати дуже коротко. Цар вів військо на південь, потроху втрачав солдатів від спеки, голоду та хвороб ― поки врешті-решт не завів їх просто в оточення і підписав ганебний мир.</p>
<p>Ні, безумовно, талановиті генерали в росії також народжувалися. Однак імена непоганих полководців, таких як Румянцев і Суворов, швидше виняток серед відвертих бевзів, якими були 90 відсотків імперських воєначальників.</p>
<p>Наступний приклад ― з чергової російсько-шведської війни. У 1790 році російський флот був з тріском розбитий у битві в Балтійському морі. Битву у Роченсальмі російський адмірал Нассау програв через те, що дуже хотів… привітати імператрицю з ювілеєм.</p>
<img alt="" class="alignnone size-full wp-image-554952" height="788" loading="lazy" src="../../ORI/ArmyInform/Images/2024-03-24T06-43-00-08-00/000002.jpg" srcset="../../ORI/ArmyInform/Images/2024-03-24T06-43-00-08-00/000002.jpg" width="1200"/>
<p><strong>Книга «Війна Густава III, 1788–1790», Лаппалайнен Юссі:</strong></p>
<p><em>«Нассау почав атаку за сильного південного попутного вітру вранці 28 червня (9 липня). Це була річниця проголошення Катерини імператрицею, і у своєму прагненні відзначити її перемогою, Нассау не встиг провести розвідку, а також дати людям відпочинок та дочекатися підкріплень. Шведи здобули значну перемогу. росіяни втратили щонайменше принаймні 52 судна. Екіпажі переважно врятувалися на островах, з яких наступного дня їх, зголоднілих, зняли і взяли в полон майже 9 тисяч людей».</em></p>
<p>До речі, рабське ставлення російських генералів до своїх правителів часто знищувало їхні армії. Адмірал Нассау спалив флот, бо улесливо хотів зробити подарунок до ювілею, а хтось просто не вмів суперечити ідіотським наказам. Найкраща ілюстрація ― програна битва росіян з Наполеоном під Аустерліцом. Бій програв Кутузов. І убив тисячі своїх солдатів просто тому, що… не знайшов у собі сміливості сперечатися з імператором Олександром І.</p>
<img alt="" class="alignnone size-full wp-image-554953" height="739" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-24T06-43-00-08-00/000003.jpg" srcset="../../ORI/ArmyInform/Images/2024-03-24T06-43-00-08-00/000003.jpg" width="2048"/>
<p><strong>Жозеф-Марі де Местр, філософ, політик, дипломат:</strong></p>
<p><em>«…Доблесний Кутузов програв Аустерліцьку баталію; насправді ж… він не програв її, а дав програти. Коли імператор вирішив боротися проти всіх правил військового мистецтва, Кутузов прийшов напередодні вночі до обер-гофмейстера графа Толстого і сказав: „Графе, ви близькі до государя, прошу вас, завадьте йому дати бій, ми будемо биті“. Але обер-гофмейстер майже послав його до біса: „Я займаюся рисом і пулярками, а війна — справа ваша“. Обидва застеріглися розплющити очі імператору. Для цього вони були надто хороші піддані».</em></p>
<p>1807 рік. Катастрофою закінчилася битва з наполеонівськими військами поблизу Фрідланду. росіяни вже традиційно розбиті через свого воєначальника ― нездару генерала Беннігсена. Той примудрився зібрати цілий букет із фатальних помилок.</p>
<p><strong>Книга «Усі битви російської армії 1804–1814», В. Безотосний:</strong></p>
<p><em>«він… не встигав парирувати удари та адекватно реагувати на дії супротивника. Поспішав не спізнитися і запізнювався. Боявся не зробити фатальну помилку і зробив її, уплутавшись у непотрібну битву під Фрідландом…»</em></p>
<p>Програна Кримська війна 1853–1856 років «подарувала» російській історії ганебного головнокомандувача князя Меншикова.</p>
<img alt="" class="alignnone size-full wp-image-554954" height="754" loading="lazy" src="../../ORI/ArmyInform/Images/2024-03-24T06-43-00-08-00/000004.jpg" srcset="../../ORI/ArmyInform/Images/2024-03-24T06-43-00-08-00/000004.jpg" width="995">
<p>Битву на Альмі у вересні 1854 року той програв з тріском. Тоді, до речі, підлеглий князя, самозакоханий йолоп генерал Кір’яков народив крилатий вираз.</p>
<p><strong>Генерал В. Кірьяков, командир 17-ї піхотної дивізії:</strong></p>
<p>«Не турбуйтесь, ваше сіятельство! Ми їх шапками закидаємо!»</p>
<p>Із шапками у нього нічого не вийшло ― Кір’яков здійснив геніальний у своєму ідіотизмі маневр, який увійшов до історії. Його війська просто залишили позиції та висоти й пішли геть. Кір’якова, який віддав абсолютно божевільний наказ, знайшли лише після серйозних пошуків. Був він у неадекватному стані.</p>
<p><strong>Генерал Вунш, начальник штабу російської армії:</strong></p>
<p><em>«Проскакавши ще деякий простір, ми зустріли генерала Кір’якова в долині, пішого. На запитання, де ж його війська, він нічого не міг відповісти, окрім слів, що… „під ним убитий кінь!“»</em></p>
<p>У російсько-японську війну 1905 року було вже два антигерої. На морі ― адмірал Рождественський, який потопив російський флот у битві під Цусімою, на суші ― генерал Куропаткін. Але якщо Рождественський програв одну битву, хоч і катастрофічну для росії, боязкий і нерішучий Куропаткін «здобув» відразу кілька розгромів.</p>
<img alt="" class="alignnone size-full wp-image-554955" height="1367" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-24T06-43-00-08-00/000005.jpg" srcset="../../ORI/ArmyInform/Images/2024-03-24T06-43-00-08-00/000005.jpg" width="2048">
<p>Особливо важкою була для москви поразка під Мукденом ― тоді двадцять тисяч російських солдатів потрапили в полон до японців. Лише після низки провалів ― бездарність у генеральських погонах попросилася у відставку. Причому так і не визнавши своїх помилок.</p>
<p><strong>Книга «Куропаткін та його помічники. Повчання та висновки з Російсько-японської війни», Е. Теттау:</strong></p>
<p><em>«… Безперечно, всі російські начальники, без винятку, зазвичай применшували свої власні сили і всюди бачили завжди перевагу сил противника. Та хіба сам генерал Куропаткін чинив інакше? Чому він постійно відступав перед дедалі слабшим противником? Чому він боявся енергійними діями захопити до рук ініціативу і самому перейти в наступ? Адже це пояснюється тільки тим, що в нього самого не вистачало сили духу, що сам він постійно перебільшував сили японців і боявся їх».</em></p>
<p>До речі, саме двоє нездар багато в чому визначили для росії перебіг Першої світової війни. Головнокомандувач армій Північно-Західного фронту генерал Яків Жилінський та командувач 2-ї армії генерал Самсонов, по суті, її програли.</p>
<img alt="" class="vimg alignnone wp-image-554957 size-full" height="2048" loading="lazy" sizes="(max-width: 1562px) 100vw, 1562px" src="../../ORI/ArmyInform/Images/2024-03-24T06-43-00-08-00/000006.jpg" srcset="../../ORI/ArmyInform/Images/2024-03-24T06-43-00-08-00/000006.jpg" width="1562">
<p>Все через наступ у Східній Пруссії. Відповідно до амбітних планів російського командування, росіяни мали оточити німецьку 8-му армію. І спочатку все йшло як слід. Перемоги, фанфари, пафосні статті у газетах. Усе, як люблять у росії. Однак щось пішло не так.</p>
<p><strong>Книга «Серпневі гармати», Б. Такман:</strong></p>
<p><em>«Продовольство не надходило, солдати з’їли недоторканний запас, села були покинуті, сіно та овес не зібрали, мало що можна було дістати для людей та коней. Усі командири корпусів вимагали зупинки».</em></p>
<p>Проте генерал Жилинський наполегливо вимагав від Самсонова одного ― наступати. То ж генерал продовжував йти вперед. До всього цього додався черговий вибрик російського військового генія ― вся оперативна інформація з російських штабів передавалася по радіо відкритим текстом, без використання шифрів. Німці просто читали телеграми росіян.</p>
<p><strong>Макс Гофман, начальник оперативного штабу 8-ї армії:</strong></p>
<p><em>«У нас був союзник ― наш ворог. Ми знали всі плани противника. Завдяки повідомленням по радіо ми знали силу російських військ і точне призначення кожної із залучених російських частин».</em></p>
<p>За кілька днів росіяни були повністю оточені і розбиті. Кількість убитих російських солдатів перевищувала 30 тисяч. Генерал Самсонов застрелився.</p>
<p>Минуло кілька десятків років. На заміну монструозній російській імперії прийшов людожерський радянський режим. Радянська військова традиція увібрала «найкраще» з часів царя ― нею керували телепні, що жертвували тисячі життів своїх солдатів.</p>
<p>Навіть у переліку найбільш невдалих операцій радянських геніїв військової думки окремо стоїть Керченська операція 1942 року.</p>
<img alt="" class="alignnone size-full wp-image-554959" height="937" loading="lazy" src="../../ORI/ArmyInform/Images/2024-03-24T06-43-00-08-00/000007.jpg" srcset="../../ORI/ArmyInform/Images/2024-03-24T06-43-00-08-00/000007.jpg" width="1274"/>
<p>Це був жах та трагедія, які власноручно створили двоє ― безвольний генерал Козлов і вірний соратник Сталіна ― член Військової ради Кримського фронту Лев Мехлісс.</p>
<p><strong>Книга «Напередодні», адмірал М. Г. Кузнєцов:</strong></p>
<p><em>«Командувач Кримського фронту Козлов уже перебував „у кишені“ в Мехліса, який втручався буквально у всі оперативні справи. Начальник штабу Вічний не знав, чиї накази виконувати — командувача чи Мехліса. Маршал Будьонний теж нічого не зміг зробити. Мехліс не хотів йому підкорятися, посилаючись на те, що отримує вказівки прямо зі Ставки».</em></p>
<p>Таке управління військами швидко дало результати. Німці фактично скинули радянські війська в море. Втрати були колосальними.</p>
<p><strong>Книга «Мехліс. Тінь вождя», Ю.Рубцов</strong></p>
<p><em>«…Повні трагізму картини намалювала пізніше в колективному листі до Верховного головнокомандувача група політпрацівників 51,47 і 44-ї армій: відсутність хоч якогось організуючого початку під час відходу, який швидко переріс у панічну втечу, страшна тиснява на переправах, масові жертви. „Це все сталося завдяки зрадницькому командуванню Кримського фронту, інакше вважати не можна“, — заявляли доведені до крайності автори листа».</em></p>
<p>Очевидці розповідають ― море тоді було чорним від безкозирок моряків, що потонули під час евакуації. Безповоротні втрати, включаючи померлих у шпиталях, становили 162 282 особи ― приблизно дві третини особового складу Кримського фронту. Понад 140 тисяч людей, за даними начальника німецького генштабу Франца Гальдера, потрапили в полон…</p>
<p>Що таке російські військові традиції? Насамперед ― стабільність. Бездарності з генеральськими погонами на чолі армій, здається, для цих традицій є обов’язковою умовою. І широкомасштабне вторгнення в Україну вкотре демонструє ― немає такої самогубної дурості, на яку не може піти російський «воєвода».</p>
</img></img></img></div>
</div>
<div class='source'><p>Source: <a href="https://armyinform.com.ua/2024/03/24/ryatuyuchys-vid-vlasnyh-soldativ-rosijskyj-golovnokomanduvach-zdavsya-shvedam-najvidomishi-ganebni-porazky-rosiyan/">https://armyinform.com.ua/2024/03/24/ryatuyuchys-vid-vlasnyh-soldativ-rosijskyj-golovnokomanduvach-zdavsya-shvedam-najvidomishi-ganebni-porazky-rosiyan/</a></p></div>
</div>
</body></html>