<html><body><h1>У воєнній розвідці розповіли, як готували оборону Харкова</h1><hr/>Published Time: 2024-03-24T13:05:00+08:00<br>Author: Army Inform<br>Description: Про це повідомило 24 березня Головне управління розвідки Міністерства оборони України.   ...<br>Images: <a href="https://armyinform.com.ua/wp-content/uploads/2024/03/plan-budanova.jpg">000000.jpg</a><br>Categories: Новини<br>Tags: ГУР МОУ, Харків<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" sizes="(max-width: 1280px) 100vw, 1280px" src="../Images/2024-03-24T13-05-00-08-00/000000.jpg" srcset="../Images/2024-03-24T13-05-00-08-00/000000.jpg" width="1280"> </img></figure><!-- .post-thumbnail -->
<p><strong> Офіцер ГУР МО України з позивним «Віто» розповів деталі підготовки воєнних розвідників до оборони Харкова. </strong></p>
<p>Про це <a href="https://gur.gov.ua/content/plan-budanova-iak-voienna-rozvidka-ukrainy-hotuvalas-do-oborony-kharkova.html" rel="nofollow" target="_blank">повідомило</a> 24 березня Головне управління розвідки Міністерства оборони України.</p>
<p>«Я зі своїм товаришем, він теж полковник, разом приїхали у Харків ще до широкомасштабного вторгнення ― готуватись до оборони міста й області»,  ― сказав Віто.</p>
<p>Для захисту Харкова й області від росіян до міста перед вторгненням вирішили перевезти вантажі зі зброєю.</p>
<p>«За два-три тижні перед початком бойових дій нашими офіцерами були відправлені партії стрілецького озброєння разом з гранатометами, зрозуміло, вибухівкою тощо в місто Харків для створення з місцевих, скажімо так, ополчення. Це допомогло», ― розповів начальник ГУР МОУ генерал-лейтенант Кирило Буданов.</p>
<p>Віто — один з офіцерів, який реалізовував план підготовки до оборони Харкова.</p>
<p>«Командир викликав мене і мого колегу. Ми зібрались — і в Харків. Завантажили дві машини зброї, боєприпасів. Приїхали в місто,  зробили тайникові закладки. 23 лютого я видав першу зброю людям», — розповів Віто.</p>
<p>За його словами, кількість добровольців, які ставали на захист свого міста від російських  загарбників, перевищила всі очікування — привезеної зброї не вистачало.</p>
<p>«Не вистачало боєприпасів, гранат, РПГ. Те, що ми привезли, було розраховано на одну кількість добровольців, людей, які візьмуть в руки зброю. Але харківʼяни показали себе зовсім по іншому. Довелось їх озброювати», ― додав Віто.</p>
<p>Як повідомляла<a href="https://armyinform.com.ua/2024/03/23/gur-u-melitopoli-vnaslidok-vybuhiv-znyshheno-okupantiv-ta-yihnyu-tehniku/"> АрміяInform</a>, у Мелітополі внаслідок операції ГУР було знищено окупантів та їх техніку.</p>
</div><p>Source: <a href="https://armyinform.com.ua/2024/03/24/u-voyennij-rozvidczi-rozpovily-yak-gotuvaly-oboronu-harkova/">https://armyinform.com.ua/2024/03/24/u-voyennij-rozvidczi-rozpovily-yak-gotuvaly-oboronu-harkova/</a></p></body></html>