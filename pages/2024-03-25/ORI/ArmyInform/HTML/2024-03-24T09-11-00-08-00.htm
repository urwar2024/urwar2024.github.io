<html><body><h1>Від пустелі до Арктики: ВПС Британії розширюють авіапарк новітньою версією знаменитих H-47 Chinook</h1><hr/>Published Time: 2024-03-24T09:11:00+08:00<br>Author: Army Inform<br>Description: Як зазначено на офіційній сторінці британського оборонного відомства в соціальній мережі...<br>Images: <a href="https://armyinform.com.ua/wp-content/uploads/2024/03/1-21.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/2-20.jpeg">000001.jpeg</a>&nbsp;<a href="https://armyinform.com.ua/wp-content/uploads/2024/03/3-17.jpeg">000002.jpeg</a>&nbsp;<a href="https://armyinform.com.ua/wp-content/uploads/2024/03/4-9.jpeg">000003.jpeg</a><br>Categories: Новини, Озброєння та техніка<br>Tags: CH-47 Chinook, Велика Британія, ОВТ<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="719" sizes="(max-width: 1280px) 100vw, 1280px" src="../Images/2024-03-24T09-11-00-08-00/000000.jpeg" srcset="../Images/2024-03-24T09-11-00-08-00/000000.jpeg" width="1280"> <figcaption class="wp-caption-text">
		Гелікоптер Boeing H-47 Chinook Королівських повітряних сил Великої Британії. Малюнок АрміяInform</figcaption>
</img></figure><!-- .post-thumbnail -->
<p><strong> Королівські повітряні сили Великої Британії (RAF) отримають 14 нових важких гелікоптерів Boeing H-47 Chinook Extended Range. </strong></p>
<p>Як <a href="https://twitter.com/DefenceHQ/status/1768351472855474314" rel="nofollow" target="_blank">зазначено</a> на офіційній сторінці британського оборонного відомства в соціальній мережі Х, постачання вертольотів буде здійснено в рамках договору, попередньо узгодженого з урядом США, повідомляє АрміяInform.</p>
<p>У заяві Міноборони Сполученого Королівства вказується, що вертольоти Chinook збільшеного радіусу дії будуть здатні підтримувати операції від пустелі до Арктики. Машини оснастять сучасною цифровою авіонікою, вони матимуть підвищену живучість та здатність долати відстань до 1,6 тисяч кілометрів.</p>
<p>Відповідно до документа Міністерства оборони Великої Британії за 2021 рік, 14 найстаріших Chinook, що перебувають на озброєнні RAF, будуть зняті з експлуатації, коли нові CH-47 надійдуть від компанії-виробника. Зрозуміло, що ще не прийнято рішення щодо того, що станеться зі знятими з експлуатації «Чинуками», які можна було б використовувати для збирання запасних частин для підтримки парку, що залишився, або продати/передати відповідному покупцеві.</p>
<figure aria-describedby="caption-attachment-554913" class="wp-caption alignnone" id="attachment_554913" style="width: 1227px"><img alt="" class="size-full wp-image-554913" height="783" loading="lazy" src="../Images/2024-03-24T09-11-00-08-00/000001.jpeg" srcset="../Images/2024-03-24T09-11-00-08-00/000001.jpeg" width="1227"><figcaption class="wp-caption-text" id="caption-attachment-554913">Гелікоптер Boeing H-47 Chinook Королівських повітряних сил Великої Британії. Фото: MOD Crown</figcaption></img></figure>
<p>Нові вертольоти H-47(ER) зможуть перевозити 55 осіб особового складу або 10 тонн вантажу — подібно до нинішніх Chinook HC6 Королівських ВПС, але Міністерство оборони стверджує, що нові гелікоптери матимуть вдвічі більший радіус дії — до 740 км, що робить їх особливо придатними для операцій спецпризначенців.</p>
<p>Нові Chinook літатимуть на швидкості до 300 км/год і матимуть низку додаткових можливостей, включаючи вдосконалену цифрову кабіну. Це стосується модернізованого планера, що сприятиме підвищенню стійкості та покращенню живучості машини, а також цифрової автоматичної системи керування польотом, яка дозволить пілотам зависати в зонах обмеженої видимості.</p>
<p>Своєю чергою оборонний портал European Security &amp; Defence <a href="https://euro-sd.com/2024/03/major-news/37115/raf-to-get-14-new-chinooks/" rel="nofollow" target="_blank">поінформував</a>, що постачання нових літальних апаратів має розпочатися 2027 року.</p>
<figure aria-describedby="caption-attachment-554914" class="wp-caption alignnone" id="attachment_554914" style="width: 1115px"><img alt="" class="size-full wp-image-554914" height="784" loading="lazy" src="../Images/2024-03-24T09-11-00-08-00/000002.jpeg" srcset="../Images/2024-03-24T09-11-00-08-00/000002.jpeg" width="1115"><figcaption class="wp-caption-text" id="caption-attachment-554914">Гелікоптери Boeing H-47 Chinook Королівських повітряних сил Великої Британії. Фото: MOD Crown</figcaption></img></figure>
<p>Експерти даного видання зазначили, що у той час, як Міністерство оборони Великої Британії відмовилося підтвердити репортерам вартість контракту на купівлю Chinook, глава відомства Грант Шаппс зазначив, що сума угоди становила £2 млрд (€2,34 млрд).</p>
<p>«Придбання цих вертольотів Chinook стане важливою віхою в наших зусиллях з модернізації та підвищення маневреності збройних сил Великої Британії, зміцнюючи нашу здатність оперативно реагувати на ситуації та загрози по всьому світу», — сказав Грант Шаппс.</p>
<p>«”Чинук” — один із наших найбільш знакових літальних апаратів, який використовувався в усіх великих конфліктах з часів Фолклендської війни. Виконання цієї угоди не тільки розширить наші можливості, але й сприятиме розвитку індустрії та кваліфікації фахівців Великої Британії», — додав він.</p>
<figure aria-describedby="caption-attachment-554915" class="wp-caption alignnone" id="attachment_554915" style="width: 696px"><img alt="" class="size-full wp-image-554915" height="390" loading="lazy" src="../Images/2024-03-24T09-11-00-08-00/000003.jpeg" srcset="../Images/2024-03-24T09-11-00-08-00/000003.jpeg" width="696"><figcaption class="wp-caption-text" id="caption-attachment-554915">Міністр оборони Великої Британії Грант Шаппс офіційно оголосив, що Сполучене Королівство нарешті погодило договір з урядом США щодо придбання 14 нових важких гелікоптерів H-47 Chinook Extended Range (ER). Фото: X feed/G Shapps</figcaption></img></figure>
<p>Тим часом британське Міністерство оборони стверджувало, що ця програма принесе приблизно £151 млн додаткових інвестицій в економіку Сполученого Королівства, оскільки британські компанії вироблятимуть компоненти, критичні для експлуатації та обслуговування Chinook.</p>
<p>Згідно з даними Міністерства оборони Великої Британії, зараз авіапарк Королівських ВПС складається з 59 вертольотів Chinook HC5/HC6/HC6A, з яких 39 були на озброєнні станом на 1 квітня 2023 року.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" src="https://www.youtube.com/embed/QYI2vTFL5WA?feature=oembed" title="How does a Cargo Helicopter work? (CH-47 Chinook) Heavy Cargo Transporter.@Learnfromthebase" width="640"></iframe></p>
<p>Відеосимуляція: на що здатен гелікоптер H-47 Chinook у своїй базовій моделі. Відео: Learn from the base</p>
</div><p>Source: <a href="https://armyinform.com.ua/2024/03/24/vid-pusteli-do-arktyky-vps-brytaniyi-rozshyryuyut-aviapark-novitnoyu-versiyeyu-znamenytyh-h-47-chinook/">https://armyinform.com.ua/2024/03/24/vid-pusteli-do-arktyky-vps-brytaniyi-rozshyryuyut-aviapark-novitnoyu-versiyeyu-znamenytyh-h-47-chinook/</a></p></body></html>