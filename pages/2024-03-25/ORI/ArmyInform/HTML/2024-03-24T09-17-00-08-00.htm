<html><body><h1>Експерт розповів, чого чекати Україні після американських виборів у листопаді</h1><hr/>Published Time: 2024-03-24T09:17:00+08:00<br>Author: Army Inform<br>Description: — До прикладу, це Афганістан — катастрофа американців 2021 року, що за собою потягла...<br>Images: <a href="https://armyinform.com.ua/wp-content/uploads/2024/03/vip_4318-2.jpg">000000.jpg</a><br>Categories: Актуальна тема, Новини<br>Tags: Ізраїль, конфлікт в Ємені, Олександр Чупак, Пентагон, США, Тайвань<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../Images/2024-03-24T09-17-00-08-00/000000.jpg" srcset="../Images/2024-03-24T09-17-00-08-00/000000.jpg" width="1500"> <figcaption class="wp-caption-text">
		Олександр Чупак. Фото: Віталій Павленко / АрміяInform</figcaption>
</img></figure><!-- .post-thumbnail -->
<p><strong> Багато сучасних воєн відбуваються тому, що американці або втрачають інтерес щодо панування над певними країнами чи регіонами, або їхня внутрішня політика бере в заручники зовнішню політику, переконаний керівник економічних програм Недержавного аналітичного центру «Українські студії стратегічних досліджень» Олександр Чупак. </strong></p>
<p>— До прикладу, це Афганістан — катастрофа американців 2021 року, що за собою потягла повномасштабне вторгнення росії в Україну. Це Ємен — катастрофа, що відбувається зараз. Американці не можуть захистити 15% світової торгівлі від якоїсь проксі-групи Ірану, яка тероризує світ вимкненням інтернету.</p>
<p>А також це Латинська Америка, що вже стала довгостроковою проблемою. Штати там не можуть протистояти не тільки Китаю, який кредитував багато країн, але навіть росії, яка організовує там зараз війну.</p>
<div class="readmore"><span class="readmore-caption">читайте також:</span><div class="readmorelink"><a href="https://armyinform.com.ua/2024/03/19/ekspert-nazvav-try-garyachi-tochky-u-sviti-de-tliyut-konflikty-de-nebezpeka-najbilsha/">Експерт назвав три гарячі точки у світі, де тліють конфлікти: де небезпека найбільша</a></div></div>
<p>Щодо того, що відбувається і чого нам чекати після американських виборів у листопаді цього року, Олександр Чупак під час зустрічі в АрміяInform повідомив, що ми в заручниках передвиборчого процесу, як сторона, що перебуває у стані повномасштабної війни і яка залежить від постачання озброєння зі Сполучених Штатів.</p>
<p>— У лютому-березні 2022 року був сформований такий консенсус, що Європа нам надає фінансові ресурси, щоб ми могли покривати дефіцит бюджету, а американці — боєприпаси, техніку.</p>
<p>У Штатах через наближення виборів склалася така ситуація, що фіскальний рік у них починається з жовтня, а нині вже березень, і вони досі не проголосували закон про бюджет на 23–24 рік. Вони вже пів року не мають бюджету. І там немає тих витрат, які повинні були спрямувати на Міністерство оборони, Пентагон, і в результаті до України. Хочуть зараз проголосувати окремий закон, щоб виділити Україні 60 мільярдів доларів, плюс фінансування для Ізраїлю, плюс для Тайваню. Але ця тема забуксувала. І від цього страждаємо ми, хоч і непрямо.</p>
<p>І, до речі, такі є розмови: чому ми повинні давати гроші Україні? Ми що, якісь благодійники чи донори? Але ж насправді, з тих майже 100 мільярдів, які підуть на Україну, Ізраїль та Тайвань, 75% будуть інвестовані в економіку Сполучених Штатів на виробництво нового озброєння, а Україні буде передано застаріле озброєння із запасів, яке, тим не менш, буде нам дуже на користь.</p>
<p>Експерт вважає, що якщо переможе нинішній президент Джо Байден, то ми будемо і надалі щось отримувати, але в недостатній кількості для того, щоб перемогти на фронті. Тобто буде такий самий стан, як зараз. Якщо переможе Трамп, то може бути, як ситуація, коли нам дадуть усе, що треба, а може бути ситуація, що нам перестануть давати взагалі все.</p>
<p>— Нині в інформаційному просторі маніпулюють неоднозначними заявами Трампа про вихід з НАТО, хоча він і раніше дуже критично ставився до цього блоку. А також словами Орбана, про те, що Трамп обіцяв Україні не допомагати, і дуже багатьма іншими заявами. Але з іншого боку, ми маємо досвід президентства Трампа, і знаємо про те, що він багато речей робив хороших для нас.</p>
<p>Наприклад, він їздив до Меркель, Макрона та інших європейських лідерів і закликав їх збільшувати оборонні бюджети до тих двох відсотків, які прописані в Статуті НАТО. Вони тоді справді їх збільшили, і за рахунок того збільшення виробництва озброєння ми зараз маємо, чим воювати.</p>
<p>Тому нашим дипломатам потрібно працювати дуже близько з Трампом для того, щоб переконати, що якщо він перестане давати нам озброєння, то йому доведеться тоді присилати своїх солдатів, щоб вони захищали Польщу, Литву та інші країни НАТО.</p>
<div class="readmore"><span class="readmore-caption">читайте також:</span><div class="readmorelink"><a href="https://armyinform.com.ua/2024/03/17/bezpekovi-ugody-yaki-pidpysuye-ukrayina-mozhna-vvazhaty-pochatkom-formuvannya-novogo-svitovogo-poryadku-andrij-rudyk/">Безпекові угоди, які підписує Україна, можна вважати початком формування нового світового порядку — Андрій Рудик</a></div></div>
<p>Так і протести польських фермерів почалися на тлі виборів за одного польського уряду, потім влада в країні змінилася на ідеологічно протилежну, але це все продовжується.</p>
<p>Кажуть, що в Польщі дуже багато фермерських господарств, а фермери — це велика частина електорату. Тому уряд не хоче ними займатися, щоб не втратити голоси. З іншого боку, виходить так, що Польща нині, за часів повномасштабної війни, стала другим торговельним партнером України після Китаю. І обидві країни насправді зазнають великих збитків від цих блокад, але нічого не можуть вдіяти.</p>
<p>Олександр Чупак вважає дуже імовірною теорію про те, що дуже дивна ситуація з протестами в Польщі — це робота російських спецслужб, проти якої нічого не можуть вдіяти уряди кількох європейських держав.</p>
<p>— Коли виникла аналогічна ситуація з Румунією, коли румунські фермери побачили польських і самі вийшли до кордону, то Київ дуже швидко законтактував з Бухарестом, вони домовилися про ліцензію, домовилися про обсяг товарів, які ввозяться — і все, більше ніяких протестів, все нормально.</p>
<p>У Польщі чомусь так не відбувається. І дуже цікаво, що росія під час цих протестів фермерів збільшує поставки зерна в Європу, і взагалі збільшує виробництво за рахунок того, що вона краде сільгоспсировину на окупованих територіях України. І проти того російського зерна, яке надходить через Білорусь у Польщу, ніхто не протестує, там все нормально, поставки відбуваються. Це дуже показова картина, — вважає експерт.</p>
<p> </p>
</div><p>Source: <a href="https://armyinform.com.ua/2024/03/24/ekspert-rozpoviv-chogo-chekaty-ukrayini-pislya-amerykanskyh-vyboriv-u-lystopadi/">https://armyinform.com.ua/2024/03/24/ekspert-rozpoviv-chogo-chekaty-ukrayini-pislya-amerykanskyh-vyboriv-u-lystopadi/</a></p></body></html>