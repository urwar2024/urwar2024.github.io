<html><body><h1>Командир РДК розповів АрміяInform про участь «вагнерівців» у бойових діях проти рф</h1><hr/>Published Time: 2024-03-21T16:06:00+08:00<br>Author: Army Inform<br>Description: Про це він сказав на пресконференції, відповідаючи на запитання кореспондентки...<br>Images: <a href="https://armyinform.com.ua/wp-content/uploads/2024/03/77444.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/55555552222.jpg">000001.jpg</a><br>Categories: Актуальна тема, Новини<br>Tags: stoprussia, Бєлгород, війна, вторгнення рф, пвк "вагнер", РДК, Російський добровольчий корпус<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="966" src="../Images/2024-03-21T16-06-00-08-00/000000.jpg" srcset="../Images/2024-03-21T16-06-00-08-00/000000.jpg" width="1500"> </img></figure><!-- .post-thumbnail -->
<p><strong> Командир та засновник російського добровольчого корпусу Денис (White Rex) заявив, що колишні бійці ПВК «вагнер» у лавах РДК брали участь у бойових діях, зокрема у так званій визвольній операції, на території рф та добре себе проявили. </strong></p>
<p>Про це він сказав на пресконференції, відповідаючи на запитання кореспондентки АрміяInform про рекрутинг до РДК військовополонених. Зокрема, колишніх бійців ПВК «вагнер» та «шторм z».</p>
<p>«Колишні бійці ПВК „вагнер“ вже брали участь у лавах РДК (у бойових діях. — Ред.) на Авдіївському і Лиманському напрямках і, безумовно, вони брали участь і в цій обмеженій військовій операції, яку ми проводили на території рф і продовжуємо проводити», — сказав командир РДК.</p>
<p>Він зауважив, що ці бійці добровільно стали до лав РДК, оскільки вважали це правильним.</p>
<p>«Рішення виступати на боці РДК ухвалюється цими людьми доволі швидко, і поки що ні ми, ні вони про це рішення не пошкодували», — сказав Денис White Rex.</p>
<p>На його думку, цей експеримент можна вважати абсолютно успішним.</p>
<p>«Ми цим людям даруємо не просто можливість боротися у наших лавах, змінити російський піксель на камуфляж РДК — ми даруємо цим людям можливість почати життя з початку. Безумовно, ми будемо продовжувати залучати до цієї боротьби, до наших лав інших бійців міноборони рф», — додав White Rex.</p>
<img alt="" class="alignnone size-full wp-image-554021" height="823" loading="lazy" src="../Images/2024-03-21T16-06-00-08-00/000001.jpg" srcset="../Images/2024-03-21T16-06-00-08-00/000001.jpg" width="1500">
<p>Як повідомлялося раніше, минулого року бійці «російського добровольчого корпусу» та легіону «Свобода росії», які воюють на боці України, заявили про «початок звільнення росії» від путінського режиму. Вони, зокрема, проводили операції на прикордонні росії, тимчасово захоплюючи прикордонні пункти.</p>
<p>Представник Головного управління розвідки Міноборони Андрій Юсов казав, що ці громадяни росії на території України діють у складі Сил оборони, а «у себе вдома мають право робити все, що вважають за потрібне». Він також заявив, що росіяни використовують трофейну зброю.</p>
<p><em>Фото автора</em></p>
</img></div><p>Source: <a href="https://armyinform.com.ua/2024/03/21/komandyr-rdk-rozpoviv-armiyainform-pro-uchast-vagnerivcziv-u-bojovyh-diyah-proty-rf/">https://armyinform.com.ua/2024/03/21/komandyr-rdk-rozpoviv-armiyainform-pro-uchast-vagnerivcziv-u-bojovyh-diyah-proty-rf/</a></p></body></html>