<html><body>
<div class='article'>
<div class='title'><h1>Володимир Зеленський вшанував пам’ять воїнів, полеглих у битві за Мощун</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив 21 березня Офіс Президента.    Воїни почесної варти встановили кошик...'/>
<meta property='published_time' content='2024-03-21T14:42:00+08:00'/>
<meta property='tags' content='Володимир Зеленський, вшанування героїв, Мощун'/>
<meta property='images' content='https://armyinform.com.ua/wp-content/uploads/2024/03/zelenskyj_moshhun.jpeg,
https://armyinform.com.ua/wp-content/uploads/2024/03/zelenskyj_moshhun2.jpeg'/>
Author: Army Inform
<br>
Categories: Новини
<br>
Description: Про це повідомив 21 березня Офіс Президента.    Воїни почесної варти встановили кошик...
<br>
Published Time: 2024-03-21T14:42:00+08:00
<br>
Tags: Володимир Зеленський, вшанування героїв, Мощун
<br>
Images: <a href="https://armyinform.com.ua/wp-content/uploads/2024/03/zelenskyj_moshhun.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/zelenskyj_moshhun2.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../../ORI/ArmyInform/Images/2024-03-21T14-42-00-08-00/000000.jpeg" srcset="../../ORI/ArmyInform/Images/2024-03-21T14-42-00-08-00/000000.jpeg" width="1042"/> </figure><!-- .post-thumbnail -->
<p><strong> У другу річницю визволення Київської області від російських окупантів Президент України Володимир Зеленський ушанував пам’ять захисників, які загинули під час оборони та звільнення села Мощун, і вручив державні нагороди. </strong></p>
<p>Про це <a href="https://www.president.gov.ua/news/u-boyah-za-mista-j-sela-kiyivshini-bula-viznachena-dolya-ukr-89785" rel="nofollow" target="_blank">повідомив 21 березня</a> Офіс Президента.</p>
<p>Воїни почесної варти встановили кошик квітів від Глави держави до пам’ятного знака «Янголам перемоги».</p>
<p>«Сьогодні ми згадуємо битву, яка відбулася вже два роки тому, але яку ніколи не можна забувати. Той час багато в чому визначив долю Української держави. Саме тут, у боях за Мощун, і неподалік, у боях за Гостомель, за Ірпінь, за інші міста й села Київщини, була визначена доля України та української столиці. Тоді вдалося не просто не пустити російську армію в Київ. Тоді всім у світі стало очевидно, якими є українці та що таке путінська Росія», — наголосив Володимир Зеленський, звертаючись до присутніх.</p>
<p><script async="" data-telegram-post="OP_UA/11758" data-width="100%" src="https://telegram.org/js/telegram-widget.js?22"></script></p>
<p>Голова держави зазначив, що два роки тому світ не вірив в Україну й не розумів зловісної сутності Росії, але побачив силу єднання наших людей, хоробрість та ефективність українських воїнів.</p>
<p>«Все тоді змінилося — у лютому-березні 22-го, саме в таких битвах, у таких проявах героїзму наших людей і ницості нашого ворога. У нас тоді ще не було такої сильної зброї, яка є зараз, але в нас уже тоді було головне — це сміливість людей та вміння українців зробити правильний вибір. Вибір заради України, заради людяності, заради перемог у боротьбі проти російського зла. Я дякую всім, хто тоді захистив Київ. Дякую всім, хто б’ється заради нашої держави, нашої незалежності, наших людей», — сказав Володимир Зеленський.</p>
<p>Присутні вшанували хвилиною мовчання пам’ять воїнів, полеглих за свободу України.</p>
<p>Під час хвилини мовчання прозвучали імена 118 захисників, які загинули в боях за село Мощун, відбиваючи вторгнення російських окупантів.</p>
<p>Володимир Зеленський також вручив державні нагороди військовослужбовцям Збройних Сил, Державної прикордонної служби, Національної гвардії, Служби безпеки України.</p>
<p>Зокрема, відзнаку Президента «Хрест бойових заслуг» отримав учасник оборони Києва підполковник ДПСУ Микола Дем’янюк, який організував оборону на найбільш небезпечному й важкому напрямку просування ворога в районі Мощуна. Він також відзначився під час боїв на Харківщині.</p>
<img alt="" class="alignnone size-full wp-image-553962" height="695" loading="lazy" src="../../ORI/ArmyInform/Images/2024-03-21T14-42-00-08-00/000001.jpeg" srcset="../../ORI/ArmyInform/Images/2024-03-21T14-42-00-08-00/000001.jpeg" width="1042"/>
<p>Крім того, Глава держави вручив ордени Богдана Хмельницького ІІІ ступеня, ордени «За мужність» ІІ та ІІІ ступенів, медаль «За військову службу Україні».</p>
<p>У заходах на території майбутнього меморіалу «Янголи перемоги» також були присутні рідні, близькі й побратими полеглих захисників України.</p>
<p>Меморіал «Янголи перемоги» створюється на території лісу неподалік Мощуна, де відбувалися одні з найзапекліших боїв з оборони Києва від російських окупантів у березні 2022 року.</p>
<p>Як <a href="https://armyinform.com.ua/2024/03/21/prezydent-my-povynni-pokazaty-shho-teror-zavzhdy-u-prograshi/">повідомляла АрміяInform</a>, Президент прокоментував сьогоднішній удар росії по Києву.</p>
</div>
</div>
<div class='source'><p>Source: <a href="https://armyinform.com.ua/2024/03/21/volodymyr-zelenskyj-vshanuvav-pamyat-voyiniv-poleglyh-u-bytvi-za-moshhun/">https://armyinform.com.ua/2024/03/21/volodymyr-zelenskyj-vshanuvav-pamyat-voyiniv-poleglyh-u-bytvi-za-moshhun/</a></p></div>
</div>
</body></html>