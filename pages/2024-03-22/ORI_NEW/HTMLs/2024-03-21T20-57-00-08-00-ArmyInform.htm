<html><body>
<div class='article'>
<div class='title'><h1>Володимир Зеленський закликав лідерів країн ЄС допомогти захистити українські міста</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це заявив Президент України Володимир Зеленський, виступаючи на...'/>
<meta property='published_time' content='2024-03-21T20:57:00+08:00'/>
<meta property='tags' content='агресія рф, Володимир Зеленський, Європейська Рада, Президент України'/>
<meta property='images' content='https://armyinform.com.ua/wp-content/uploads/2024/03/d7ed5d130dfd50e3fd4c4ab4275d7515_1711040892_extra_large.jpeg'/>
Author: Army Inform
<br>
Categories: Новини
<br>
Description: Про це заявив Президент України Володимир Зеленський, виступаючи на...
<br>
Published Time: 2024-03-21T20:57:00+08:00
<br>
Tags: агресія рф, Володимир Зеленський, Європейська Рада, Президент України
<br>
Images: <a href="https://armyinform.com.ua/wp-content/uploads/2024/03/d7ed5d130dfd50e3fd4c4ab4275d7515_1711040892_extra_large.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../../ORI/ArmyInform/Images/2024-03-21T20-57-00-08-00/000000.jpeg" srcset="../../ORI/ArmyInform/Images/2024-03-21T20-57-00-08-00/000000.jpeg" width="1043"/> </figure><!-- .post-thumbnail -->
<p><strong> Наявних систем ППО не вистачає, щоб закрити від терору росії всю територію України.  </strong></p>
<p>Про це <a href="https://www.president.gov.ua/news/nashij-yevropi-potribna-realna-oboronna-samodostatnist-vistu-89793" rel="nofollow" target="_blank">заявив</a> Президент України Володимир Зеленський, виступаючи на засіданні Європейської Ради.</p>
<p>«І йдеться не про сотні систем, а про досяжну кількість, щоб захистити всю територію України. Ви всі знаєте, які кроки потрібно зробити. Закликаю вас допомогти захистити наші міста: Харків, Суми, Дніпро, Одесу, Херсон та інші», — наголосив глава держави.</p>
<p>Він акцентував, що треба дати надійний захист неба і над фронтом в Україні.</p>
<p>«Нам потрібно змусити путіна програти битву за українське небо, а якщо він це зробить — то втратить і землю», — зазначив Володимир Зеленський.</p>
<p>Виступаючи по відеозв’язку на засіданні Євроради, Президент подякував за створення Фонду допомоги Україні обсягом 5 мільярдів євро та за підтримку ініціативи Чехії щодо закупівлі снарядів для наших солдатів.</p>
<p>«Показники використання артилерії на фронті нашими воїнами зараз є, на жаль, принизливими для Європи – у тому сенсі, що Європа може забезпечити більше, і це критично важливо довести зараз», — зазначив Володимир Зеленський.</p>
<p>Він наголосив, що не варто чекати, що путін приготував для Балтії чи інших частин Європи, якщо можна знищити його агресивний потенціал зараз.</p>
<p>«Я сподіваюся, що ми всі можемо погодитися з тим, що наша Європа потребує реальної оборонної самодостатності. Цього можна домогтися тільки за рахунок збільшення виробництва зброї та боєприпасів на континенті… Будь ласка, не втрачайте час, необхідний для активації оборонного виробництва», — закликав він лідерів країн Європи.</p>
<p>Президент України також запропонував «інвестувати в наше виробництво дронів — одного з ключових видів зброї в сучасній війні».</p>
<p>Як повідомляла <a href="https://armyinform.com.ua/2024/03/21/prezydent-ukrayinczi-dovely-shho-rosijski-porazky-cze-ne-fantastyka-a-czilkom-zemna-realnist/">АрміяInform</a>, глава держави зазначив, що українці довели, що російські поразки — це не фантастика, а цілком земна реальність.</p>
</div>
</div>
<div class='source'><p>Source: <a href="https://armyinform.com.ua/2024/03/21/volodymyr-zelenskyj-zaklykav-lideriv-krayin-yes-dopomogty-zahystyty-ukrayinski-mista/">https://armyinform.com.ua/2024/03/21/volodymyr-zelenskyj-zaklykav-lideriv-krayin-yes-dopomogty-zahystyty-ukrayinski-mista/</a></p></div>
</div>
</body></html>