<html><body>
<div class='article'>
<div class='title'><h1>Експрем’єр-міністра азарова судитимуть за роботу на росію та фейки про війну в Україні</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Офіс Генерального прокурора.  «Обом інкриміновано публічні заклики...'/>
<meta property='published_time' content='2024-03-21T13:38:00+08:00'/>
<meta property='tags' content='stoprussia, агресія рф, війна, вторгнення рф, зрадники України'/>
<meta property='images' content='https://armyinform.com.ua/wp-content/uploads/2024/03/3132580.jpg,
https://armyinform.com.ua/wp-content/uploads/2024/03/zobrazhennya-whatsapp-data-2024-03-21-o-112834-56f09244.jpg'/>
Author: Army Inform
<br>
Categories: Новини
<br>
Description: Про це інформує Офіс Генерального прокурора.  «Обом інкриміновано публічні заклики...
<br>
Published Time: 2024-03-21T13:38:00+08:00
<br>
Tags: stoprussia, агресія рф, війна, вторгнення рф, зрадники України
<br>
Images: <a href="https://armyinform.com.ua/wp-content/uploads/2024/03/3132580.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/zobrazhennya-whatsapp-data-2024-03-21-o-112834-56f09244.jpg">000001.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="385" src="../../ORI/ArmyInform/Images/2024-03-21T13-38-00-08-00/000000.jpg" srcset="../../ORI/ArmyInform/Images/2024-03-21T13-38-00-08-00/000000.jpg" width="610"/> </figure><!-- .post-thumbnail -->
<p><strong> Київська міська прокуратура скерувала до суду обвинувальний акт стосовно колишнього прем’єр-міністра України та його помічниці, яка перебуває в рф. </strong></p>
<p class="">Про це <a href="https://gp.gov.ua/ua/posts/ekspremjer-ministra-ta-iogo-drugu-pomicnicyu-suditimut-za-derzavnu-zradu-publicni-zakliki-do-povalennya-konstituciinogo-ladu-ta-vipravdovuvannya-zbroinoyi-agresiyi-rf" rel="nofollow" target="_blank">інформує</a> Офіс Генерального прокурора.</p>
<p class="">«Обом інкриміновано публічні заклики до насильницької зміни та повалення конституційного ладу або захоплення державної влади, посягання на територіальну цілісність і недоторканність України, виправдовування та визнання правомірною, заперечення збройної агресії рф проти України (ч. 2 ст. 28 ч. 2 ст. 109, ч. 2 ст. 110, ч. 2 ст. 28 ч.ч. 2, 3 ст. 436-2 КК України). Експрем’єр-міністру також інкриміновано державну зраду (ч. 2 ст. 111 КК України)», — йдеться в повідомленні.</p>
<img alt="" class="alignnone size-full wp-image-553898" height="788" loading="lazy" src="../../ORI/ArmyInform/Images/2024-03-21T13-38-00-08-00/000001.jpg" srcset="../../ORI/ArmyInform/Images/2024-03-21T13-38-00-08-00/000001.jpg" width="940"/>
<p class="">Слідством встановлено, що колишній прем’єр-міністр України, перебуваючи на території держави-агресора, створив телеграм-канал. Там він розміщував публікації пропагандистського характеру з наративами кремля, які формують у суспільстві антиукраїнські настрої. Матеріали спрямовані на шкоду суверенітетові, територіальній цілісності та недоторканності, обороноздатності, державній, економічній чи інформаційній безпеці України.</p>
<p class="">«Адмініструванням телеграм-каналу займались дві помічниці експосадовця. Одна з них обіймала посаду начальника організаційного відділу в столичній райдержадміністрації. Її справа вже перебуває на розгляді суду», — зазначили у відомстві.</p>
<p class="">Інша помічниця — колишня співробітниця цієї ж РДА, яка на даний час виїхала на територію рф.</p>
<p class="">Зазначається, що спільниці разом координували інформаційну пропагандистську діяльність експрем’єр-міністра у телеграм-каналі, а також в інших соцмережах і допомагали організовувати та поширювати антиукраїнські інтерв’ю та коментарі російським ЗМІ.</p>
<p class="">Підтримуючи активні зв’язки з експрем’єр-міністром та його оточенням, жінки сприяли у проведенні інформаційно-підривної діяльності, яка координується представниками російських спецслужб та спрямована на дискредитацію чинної влади на міжнародній арені.</p>
<p class="">Вони не припинили допомагати державі-агресору навіть після широкомасштабного вторгнення.</p>
<p class="">Проведені судові психолого-лінгвістичні експертизи опублікованих матеріалів повністю підтверджують факти протиправної діяльності фігурантів.</p>
<p class="">Досудове розслідування здійснювало слідче управління ГУ СБУ в м. Києві та Київській області, оперативний супровід — управління контррозвідки СБУ у м. Києві та Київській області.</p>
<p>Як повідомляла АрміяInform, затримали <a href="https://armyinform.com.ua/2024/03/21/zatrymaly-dvoh-kolaborantok-z-hersonshhyny-yaki-prykydalysya-pereselenkamy/">двох колаборанток з Херсонщини</a>, які прикидалися переселенками.</p>
</div>
</div>
<div class='source'><p>Source: <a href="https://armyinform.com.ua/2024/03/21/ekspremyer-ministra-azarova-sudytymut-za-robotu-na-rosiyu-ta-fejky-pro-vijnu-v-ukrayini/">https://armyinform.com.ua/2024/03/21/ekspremyer-ministra-azarova-sudytymut-za-robotu-na-rosiyu-ta-fejky-pro-vijnu-v-ukrayini/</a></p></div>
</div>
</body></html>