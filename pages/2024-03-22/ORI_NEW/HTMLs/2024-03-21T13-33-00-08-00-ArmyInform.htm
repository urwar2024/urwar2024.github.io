<html><body>
<div class='article'>
<div class='title'><h1>У Міноборони роз’яснили дії рекрутів в разі потрапляння «не в ту військову частину»</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Відповідні коментарі Олексій Бежевець надав у прямому ефірі телемарафону «Єдині новини»...'/>
<meta property='published_time' content='2024-03-21T13:33:00+08:00'/>
<meta property='tags' content='Олексій Бежевець, рекрутинг'/>
<meta property='images' content='https://armyinform.com.ua/wp-content/uploads/2024/03/image-2.webp,
https://armyinform.com.ua/wp-content/uploads/2024/01/rekrutyng.jpg'/>
Author: Army Inform
<br>
Categories: Важливо, Новини
<br>
Description: Відповідні коментарі Олексій Бежевець надав у прямому ефірі телемарафону «Єдині новини»...
<br>
Published Time: 2024-03-21T13:33:00+08:00
<br>
Tags: Олексій Бежевець, рекрутинг
<br>
Images: <a href="https://armyinform.com.ua/wp-content/uploads/2024/03/image-2.webp">000000.webp</a>&nbsp;<a href="https://armyinform.com.ua/wp-content/uploads/2024/01/rekrutyng.jpg">000001.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="472" src="../../ORI/ArmyInform/Images/2024-03-21T13-33-00-08-00/000000.png" srcset="../../ORI/ArmyInform/Images/2024-03-21T13-33-00-08-00/000000.png" width="840"/> </figure><!-- .post-thumbnail -->
<p><strong> Уповноважений представник Міністерства оборони України з питань рекрутингу Олексій Бежевець пояснив, як має діяти рекрут, якщо його розподіляють в іншу військову частину, аніж ту, до якої він отримав лист-відношення. </strong></p>
<p>Відповідні коментарі Олексій Бежевець надав у прямому ефірі телемарафону «Єдині новини» 21 березня 2024 року.</p>
<p>Так, на запитання ведучої, до кого звертатися людині, якщо станеться ситуація, коли вона отримала лист-відношення, але потрапила не в ту військову частину, представник Міноборони порекомендував у таких випадках рекрутам звертатися до своїх рекрутерів.</p>
<p>«Процес оформлення тривалий. Цивільну людину, яка заходить у військову систему, перш за все вчать. Мінімум 1 місяць відбувається базова підготовка в навчальному центрі. До цього оформляються документи в ТЦК та СП. Тобто є багато кроків. На кожному з цих кроків можуть гіпотетично виникнути ситуації і питання, про які ви кажете», — заявив Олексій Бежевець.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/01/31/rekrutyng-v-zsu-nadayemo-mozhlyvist-dlya-normalnogo-vyboru-misczya-sluzhby/" target="_blank"><div class="ai-readalso-content"><div class="ai-readalso-title">Рекрутинг в ЗСУ: надаємо можливість для нормального вибору місця служби</div></div><div class="ai-readalso-thumbnail"><img alt="Рекрутинг в ЗСУ: надаємо можливість для нормального вибору місця служби" src="../../ORI/ArmyInform/Images/2024-03-21T13-33-00-08-00/000001.jpg" srcset="../../ORI/ArmyInform/Images/2024-03-21T13-33-00-08-00/000001.jpg"/></div></a></figure>
<p>«Тобто десь виникне ситуація, коли тобі кажуть: ні, ти підеш не туди, куди ти бажав і оформлявся, а в якесь інше місце. В такому випадку телефонуєте своєму рекрутеру і кажете: у мене така ситуація виникла, будь ласка, включайся, щось не те відбувається. Ми зобов’язали всіх рекрутерів максимально контролювати цей процес і ескалювати питання аж на Київ, на Генеральний штаб ЗСУ, щоб обов’язково включалися, і ці питання допомагали вирішити», — додав він.</p>
<p>Своєю чергою ведучий запитав Олексія Бежевця, чи тоді військова частина 100% гарантує рекруту отримання погодженої посади.</p>
<p>«Виконання тих алгоритмів, які до всіх доведені, повинно відбуватися. Це армія. Тут є порядок. Повинен в усякому випадку бути. Цей порядок доведений. Звичайно, він виконується», — відповів на це Олексій Бежевець.</p>
<p>Як повідомляла <a href="https://armyinform.com.ua/2024/03/19/minoborony-planuye-stvoryty-merezhu-rekrutyngovyh-czentriv-po-vsij-ukrayini/">АрміяInform</a>, Міноборони планує створити мережу рекрутингових центрів по всій Україні.</p>
</div>
</div>
<div class='source'><p>Source: <a href="https://armyinform.com.ua/2024/03/21/u-minoborony-rozyasnyly-diyi-rekrutiv-u-razi-potraplyannya-ne-v-tu-vijskovu-chastynu/">https://armyinform.com.ua/2024/03/21/u-minoborony-rozyasnyly-diyi-rekrutiv-u-razi-potraplyannya-ne-v-tu-vijskovu-chastynu/</a></p></div>
</div>
</body></html>