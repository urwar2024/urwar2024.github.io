<html><body>
<div class='article'>
<div class='title'><h1>У зрадників Табачника та Ворони конфіскували майно на понад 200 млн грн</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.  Також у відомстві зазначили, що у засуджених...'/>
<meta property='published_time' content='2024-03-21T15:06:00+08:00'/>
<meta property='tags' content='stoprussia, агресія рф, війна, вторгнення рф, зрадники України'/>
<meta property='images' content='https://armyinform.com.ua/wp-content/uploads/2024/03/photo1711024488.jpeg'/>
Author: Army Inform
<br>
Categories: Новини
<br>
Description: Про це інформує Служба безпеки України.  Також у відомстві зазначили, що у засуджених...
<br>
Published Time: 2024-03-21T15:06:00+08:00
<br>
Tags: stoprussia, агресія рф, війна, вторгнення рф, зрадники України
<br>
Images: <a href="https://armyinform.com.ua/wp-content/uploads/2024/03/photo1711024488.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-21T15-06-00-08-00/000000.jpeg" srcset="../../ORI/ArmyInform/Images/2024-03-21T15-06-00-08-00/000000.jpeg" width="1200"/> </figure><!-- .post-thumbnail -->
<p><strong> Завдяки доказовій базі Служби безпеки 15 років тюремного ув’язнення заочно отримав ексміністр освіти та науки Дмитро Табачник і 12 років заочно — колишній очільник Державної реєстраційної служби Дмитро Ворона. </strong></p>
<p class="">Про це <a href="https://ssu.gov.ua/novyny/za-materialamy-sbu-dvoie-topposadovtsiv-chasiv-yanukovycha-otrymaly-zaochni-vyroky" rel="nofollow" target="_blank">інформує</a> Служба безпеки України.</p>
<p class="">Також у відомстві зазначили, що у засуджених конфісковано їхнє майно на понад 200 млн грн.</p>
<p class="">Обидва зловмисники переховуються на території рф і тимчасово окупованій території України, де проводять підривну діяльність проти нашої держави.</p>
<p class="">«Вони перебувають на прямому зв’язку з кадровим співробітником 9-го управління Департаменту оперативної інформації 5-ї служби фсб Олегом Козловим. За його координації Табачник регулярно надавав окупантам власні прогнози щодо розвитку суспільно-політичної ситуації в Україні після початку повномасштабного вторгнення рф», — йдеться в повідомленні.</p>
<p class="">Крім цього, за вказівкою агресора він консультував гауляйтерів Сальдо і Балицького з питань проведення псевдореферендумів у тимчасово окупованих районах Херсонської та Запорізької областей.</p>
<p class="">Слідством встановлено, що ще одним завданням Табачника було надання місцевим колаборантам «методичної» допомоги з переформатування освітньої галузі за російськими «стандартами».</p>
<p class="">За співпрацю з окупантами ексміністра призначили «радником» Балицького та включили до складу місцевого осередку путінської партії «єдина росія».</p>
<p class="">Як встановило розслідування, Ворона також був радником Балицького. Саме він підготував звернення до очільника кремля, в якому пропонував нагородити російських військових та колаборантів, що брали учать у захопленні частини території на півдні України.</p>
<p class="">Також він допомагав загарбникам створювати окупаційні органи рф, зокрема формувати «штат» однодумців.</p>
<p class="">Згодом він став «сенатором рф від Запорізької області» та переїхав до москви.</p>
<p class="">Крім того обидва зрадники причетні до численних фактів розграбування майна місцевих аграріїв та захоплення їхніх підприємств.</p>
<p class=""><strong>На підставі зібраних доказів суд визнав Табачника та Ворону винними за трьома статтями Кримінального кодексу України:</strong></p>
<ul>
<li>ч. 2 ст. 111 (державна зрада, вчинена в умовах воєнного стану);</li>
<li>ч. 1 ст. 111-2 (пособництво державі-агресору);</li>
<li>ч. 2 ст. 28, ч. 1 ст. 438 (порушення законів та звичаїв війни).</li>
</ul>
<p class="">Судовий розгляд відбувався у спеціальному судовому провадженні за відсутності обвинуваченого.</p>
<p class="">Наразі тривають комплексні заходи для притягнення засуджених до відповідальності. Зловмисників буде знайдено і покарано.</p>
<p class="">Розслідування проводили співробітники СБУ у Вінницькій області за процесуального керівництва обласної прокуратур.</p>
<p>Нагадаємо, експрем’єр-міністра азарова <a href="https://armyinform.com.ua/2024/03/21/ekspremyer-ministra-azarova-sudytymut-za-robotu-na-rosiyu-ta-fejky-pro-vijnu-v-ukrayini/">судитимуть</a> за роботу на росію та фейки про війну в Україні.</p>
<p>Як повідомляла АрміяInform, затримали <a href="https://armyinform.com.ua/2024/03/21/zatrymaly-dvoh-kolaborantok-z-hersonshhyny-yaki-prykydalysya-pereselenkamy/">двох колаборанток з Херсонщини</a>, які прикидалися переселенками.</p>
</div>
</div>
<div class='source'><p>Source: <a href="https://armyinform.com.ua/2024/03/21/u-zradnykiv-tabachnyka-ta-vorona-konfiskuvaly-majno-na-ponad-200-mln-grn/">https://armyinform.com.ua/2024/03/21/u-zradnykiv-tabachnyka-ta-vorona-konfiskuvaly-majno-na-ponad-200-mln-grn/</a></p></div>
</div>
</body></html>