<html><body>
<div class='article'>
<div class='title'><h1>Танки з безлюдною баштою: чому російський «прорив» виявився «пшиком»</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Озброєння та техніка'/>
<meta property='description' content='Тож, виникає потреба прибрати екіпаж з тієї частини танка, яка найбільше уражається, і...'/>
<meta property='published_time' content='2024-03-21T11:03:00+08:00'/>
<meta property='tags' content='FMBT, російські танки, Т-90 Прорив, танки'/>
<meta property='images' content='https://armyinform.com.ua/wp-content/uploads/2024/03/golovna-9.jpg,
https://armyinform.com.ua/wp-content/uploads/2024/03/fcs-scaled.jpg,
https://armyinform.com.ua/wp-content/uploads/2024/03/iordaniya.jpg,
https://armyinform.com.ua/wp-content/uploads/2024/03/armata.jpg,
https://armyinform.com.ua/wp-content/uploads/2024/03/armata1.jpg,
https://armyinform.com.ua/wp-content/uploads/2024/03/armata2.jpg,
https://armyinform.com.ua/wp-content/uploads/2024/03/armata3.jpg'/>
Author: Army Inform
<br>
Categories: Новини, Озброєння та техніка
<br>
Description: Тож, виникає потреба прибрати екіпаж з тієї частини танка, яка найбільше уражається, і...
<br>
Published Time: 2024-03-21T11:03:00+08:00
<br>
Tags: FMBT, російські танки, Т-90 Прорив, танки
<br>
Images: <a href="https://armyinform.com.ua/wp-content/uploads/2024/03/golovna-9.jpg">000000.jpg</a>&nbsp;<a href="https://armyinform.com.ua/wp-content/uploads/2024/03/fcs-scaled.jpg">000001.jpg</a>&nbsp;<a href="https://armyinform.com.ua/wp-content/uploads/2024/03/iordaniya.jpg">000002.jpg</a>&nbsp;<a href="https://armyinform.com.ua/wp-content/uploads/2024/03/armata.jpg">000003.jpg</a>&nbsp;<a href="https://armyinform.com.ua/wp-content/uploads/2024/03/armata1.jpg">000004.jpg</a><br><a href="https://armyinform.com.ua/wp-content/uploads/2024/03/armata2.jpg">000005.jpg</a>&nbsp;<a href="https://armyinform.com.ua/wp-content/uploads/2024/03/armata3.jpg">000006.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1067" sizes="(max-width: 1600px) 100vw, 1600px" src="../../ORI/ArmyInform/Images/2024-03-21T11-03-00-08-00/000000.jpg" srcset="../../ORI/ArmyInform/Images/2024-03-21T11-03-00-08-00/000000.jpg" width="1600"/> </figure><!-- .post-thumbnail -->
<p><strong> Сьогодні статистика бойового застосування танків свідчить: значна частина влучань у танк припадає на башту. Цей показник коливається навколо позначки 50%.  </strong></p>
<p><span>Тож, виникає потреба прибрати екіпаж з тієї частини танка, яка найбільше уражається, і зменшити розміри самої башти та ймовірності влучань по ній. </span></p>
<p><span>Існує маса паперових проєктів для реалізації цієї ідеї. Щодо їхніх особливостей наш кореспондент спілкувався з військовим аналітиком Сергієм Березуцьким.</span></p>
<p><span>Отже, розповідаємо, які напрацювання зробили інженери різних країн в минулі роки щодо FMBT (Futuristic Main Battle Tank).</span></p>
<img alt="" class="alignnone size-full wp-image-553782" height="1532" loading="lazy" sizes="(max-width: 2048px) 100vw, 2048px" src="../../ORI/ArmyInform/Images/2024-03-21T11-03-00-08-00/000001.jpg" srcset="../../ORI/ArmyInform/Images/2024-03-21T11-03-00-08-00/000001.jpg" width="2048"/>
<p><span>Розробку цього проєкту американці розпочали ще в 90-ті роки минулого століття. Це мала бути 40-тонна машина. У дистанційно керованій напівбашті розміщувались 120-мм гармата XM291 та 40 пострілів першої черги. </span></p>
<p><span>Інший варіант озброєння: бойовий модуль, до якого входила 140-мм гармата, спарена з 30-мм автоматичною гарматою М-230 з 400 пострілами першої черги і 7,62-мм кулемет з 4000 патронами, 40-мм гранатомет і 100 гранат до нього й на додачу 7 зенітних самокерованих ракет ближньої дії. </span></p>
<p><span>Передбачалася бортова система виявлення цілей. </span></p>
<p><span>Верхня лобова деталь броні </span><span>—</span><span> вдосконалена пасивна броня завтовшки 1000 мм з елементами динамічного захисту. </span></p>
<p><span>Також планувалось використовувати матеріали, що знижують сигнатуру, та активний захист газотурбинного двигуна LV-100 переднього розташування. </span></p>
<p><span>Екіпаж </span><span>—</span><span> дві особи в корпусі в ряд у передній частині корпусу.</span></p>
<p><span>Але цей набір інновацій не відповідав технічному рівню тодішнього американського ВПК, загалом конструкція виявилася надто фантастичною для реалізації. Утім, США не залишили спроб створення танка з безлюдною баштою.</span></p>
<p><span>Ще одна цікава розробка: Future Combat System </span><span>—</span><span> Tracked (FCS-T). Вона ж Composite Armored Vehicle (CAV) Advanced Technology Demonstrator (ATD).</span></p>
<p><span>Що вона передбачала. Напівбашту з гладкоствольною бікаліберною гарматою ХМ291 калібру від 120 до 140 мм, 18 МДж, V 1800 м/с; 120-мм електротермохімічну або електротермічну гармату; 25/35-мм електромагнітну автоматичну гармату, ПТУР «Хеллфайр», удосконалений ПТУР ТОУ або гіперзвукову LOSAT. Проєкт LOSAT перейшов у проєкт CKEM </span><span>—</span><span> (Compact Kinetic Energy Missile), для запуску з гладкоствольної гармати калібру 120 мм та наведення за допомогою системи MRM.</span></p>
<p><span>Також було можливим використання мікрохвильової зброї. АЗ. БІУС третього покоління IVIS (Inter Vehicle Information System) </span><span>—</span><span> включає кругову автоматичну багатодатчикову систему виявлення цілей та управління вогнем </span><span>—</span><span> виявлення та контроль 15</span><span>–</span><span>20 цілей одночасно </span><span>—</span><span> тепловізор, РЛС, оптика, система розпізнавання «свій </span><span>— </span><span>чужий», ранжування цілей за ступенем небезпеки. Екіпаж </span><span>—</span><span> дві</span><span>–</span><span>три людини, можливі безлюдні машини.</span></p>
<p><span>Діями цих машин мала керувати розподілена інформаційна система, заснована на даних розвідки, здобутих від безпілотних літаючих засобів та даних автономних наземних пристроїв. </span></p>
<p><span>Але реальне життя дещо відрізняється від фантастичних серіалів. Результат </span><span>—</span><span> всі кошти на розробку витрачені, а вийшов пшик.</span></p>
<p><span>Також доречно згадати йорданський проєкт TARIQ AB9C4 модернізації англійського важкого танка «Центуріон» </span><span>—</span><span> напівбашта Falcon AB9С4 (King Abdullah II Design and Development Bureau </span><span>—</span><span> KADDB).</span></p>
<img alt="" class="alignnone size-full wp-image-553783" height="717" loading="lazy" src="../../ORI/ArmyInform/Images/2024-03-21T11-03-00-08-00/000002.jpg" srcset="../../ORI/ArmyInform/Images/2024-03-21T11-03-00-08-00/000002.jpg" width="1000"/>
<p><span>Основою баштової частини є швейцарські та британські розробки. 120-мм компактна гармата L50, автомат заряджання барабанного типу на шість пострілів у ніші корми башт і спеціальна боєукладка на чотири постріли. Швидкострільність </span><span>—</span><span> до 8 пострілів за хвилину.</span></p>
<p><span>Попри привабливість спільної ідеї, подальшого розвитку вона також не набула.</span></p>
<p><span>На сьогодні найбільш медійно розкручений проєкт танка з безлюдною баштою </span><span>—</span><span> це російська «Армата».</span></p>
<div class="fotorama--wp" data-auto="false" data-captiontag="dd" data-columns="0" data-icontag="dt" data-ids="553784,553785,553786,553787" data-itemtag="dl" data-link="file" data-max-width="100%" data-ratio="1.5950520833333" data-size="large" data-width="1225"><div class="gallery galleryid-553781 gallery-columns-0 gallery-size-thumbnail" id="gallery-1"><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/armata.jpg" href="https://armyinform.com.ua/wp-content/uploads/2024/03/armata.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-21T11-03-00-08-00/000003.jpg" srcset="../../ORI/ArmyInform/Images/2024-03-21T11-03-00-08-00/000003.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/armata1.jpg" href="https://armyinform.com.ua/wp-content/uploads/2024/03/armata1.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-21T11-03-00-08-00/000004.jpg" srcset="../../ORI/ArmyInform/Images/2024-03-21T11-03-00-08-00/000004.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/armata2.jpg" href="https://armyinform.com.ua/wp-content/uploads/2024/03/armata2.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-21T11-03-00-08-00/000005.jpg" srcset="../../ORI/ArmyInform/Images/2024-03-21T11-03-00-08-00/000005.jpg" width="150"/></a>
</dt></dl><dl class="gallery-item">
<dt class="gallery-icon landscape">
<a data-full="https://armyinform.com.ua/wp-content/uploads/2024/03/armata3.jpg" href="https://armyinform.com.ua/wp-content/uploads/2024/03/armata3.jpg"><img alt="" class="attachment-thumbnail size-thumbnail" height="150" loading="lazy" src="../../ORI/ArmyInform/Images/2024-03-21T11-03-00-08-00/000006.jpg" srcset="../../ORI/ArmyInform/Images/2024-03-21T11-03-00-08-00/000006.jpg" width="150"/></a>
</dt></dl>
</div>
</div>
<p><span>Башта там на 80% базується на розробках харківських інженерів КБ імені Морозова минулих років. </span></p>
<p><span>Ці проєкти ХКБМ ще й досі є засекреченими, тому про них інформації дуже мало.</span></p>
<p><span>У проєкті «Армата» росіяни вирішили розмістити трьох танкістів у ряд у бронекапсулі, але для них передбачено лише два люки в передній частині корпусу. Мехвод займає напівлежаче положення зліва, люк у нього є. Посередині </span><span>—</span><span> навідник, у нього люка немає. Праворуч </span><span>—</span><span> командир.</span></p>
<p><span>Складна форма башт і визначається численними пристроями засобів виявлення цілей та системами керування вогнем. На башті встановлюється легкий кожух з геометричними характеристиками, що мають забезпечити зниження помітності в РЛ-діапазоні. </span></p>
<p><span>Захист башти </span><span>—</span><span> лише від вогню 25</span><span>–</span><span>30-мм автоматичної гармати. На бортах товщина броні лише 50 мм. Тож башту з усім озброєнням може вразити сучасна автоматична гармата. До того ж додамо відсутність візуального каналу прицілів командира та навідника, неможливість забезпечення кругового огляду з місця командира. Але це не все.</span></p>
<p><span>Як розповідає Сергій Березуцький, насправді «Армата» «не злетіла» через недоведеність практично всіх важливих агрегатів танка </span><span>—</span><span> силової установки, трансмісії, прицільного комплексу.</span></p>
<p><span>12-циліндровий дослідний Х-подібний дизель з ТН А-85-3, він же 2А12-3, він же 12ЧН15/16, він же 12Н360, </span><span>—</span><span> невдале копіювання австрійського двигуна Зиммернінга. </span></p>
<p><span>росіяни розробляли цей двигун близько 30 років, але так і не вирішили головного проблемного моменту </span><span>—</span><span> тепловіддача двигуна в системи танка просто зашкалює, а система охолодження закипає.</span></p>
<p><span>Не вирішено проблему створення сучасної паливної системи із застосуванням електронного керування утворенням паливної суміші (двигун у разі різких змін обертів та під час запуску і прогріву починає диміти в сіро-блакитному спектрі).</span></p>
<p><span>Складний в експлуатації. Так, для того, щоб провести обслуговування очищувачів повітря, потрібно знімати дах моторно-трансмісійного відділення.</span></p>
<p><span>Як дублюючий двигун створювали дизель 12ТВ373Ч («Чайка»). Однак, попри те, що його розробку мали закінчити у 2017 році, результати визнані незадовільними, і проєкт був закритий у першому кварталі 2020 року з формулюванням: «постановка на серійне виробництво розробленого двигуна через його недоробки та технічно недосяжні параметри недоцільна».</span></p>
<p><span>Трансмісія «Армати» фактично запозичена у шасі ГМ-569 ЗРК «Бук» з додаванням гідрооб’ємного механізму повороту ГОМП-500 з гідротрансформатором. Були проблеми з електронними «мізками», які мали забезпечити рівномірну роботу та стабільну передачу потужності. Постачання цієї системи мала здійснити одна з французьких компаній (швидше за все RENK France S.A.S.), яка відмовилася це робити через санкції після початку широкомасштабного вторгнення.</span></p>
<p><span>Також не працюють, як планувалося, системи наведення і стабілізації гармати. Усі постріли «Армати», відео яких викладено у відкритий доступ, </span><span>—</span><span> тільки з місця. Це підтвержує: система стабілізації озброєння штатно не працює.</span></p>
<p><span>Загалом, у характеристиках «Армати» немає нічого такого, що не можна було б реалізувати на платформі Т-72/90. По суті, росіяни в кращих традиціях показухи зробили такий собі «потьомкінський танк: 2023».</span></p>
<p><span>Декілька екземплярів зберігають в окремому ангарі в Алабіно неподалік москви та використовують виключно для парадів. Напередодні кожного заходу приїжджає для обслуговування заводська бригада, яка готувала машини до пересування без допомоги коней.</span></p>
<p><span>Отже, якщо підсумувати, у проєкту безекіпажної башти є як переваги, так і мінуси.</span></p>
<p><span>Плюси: малий силует населеного відділення як у фронтальній, так і в профільній площинах, ізоляція танкістів від БК, покращений захист з боку верхньої півсфери (що особливо актуально у світлі застосування дронів), менша амплітуда коливань робочих місць екіпажу при поздовжньо- та поперечно кутових коливаннях машини, можливість реалізації довгого відкату гармати, необмеженої задньою стінкою башти.</span></p>
<p><span><strong>Мінуси:</strong> надщільне компонування, ускладнення конструкції, неможливість ручного дубляжу в разі відмові МЗ (механізму заряджання. </span><span>—</span><span> Ред.), відсутність дублюючого оптичного каналу від прицілів до операторів у разі виходу з ладу електронного каналу або пошкодження/виходу з ладу електроживлення.</span></p>
<p><span>Тож, медійно-розпилювальний проєкт, який мав показати велич російської конструкторської думки, виявився черговим пшиком. Замість «Армати» росіяни розпочали випуск «Прориву-3», він же Т-90М.</span></p>
<p><span>Розробки тривають, час від часу на виставках озброєнь з’являються новітні перспективні зразки танків майбутнього, але для їх серійного виробництва ще потрібно вирішити цілу низку питань.</span></p>
</div>
</div>
<div class='source'><p>Source: <a href="https://armyinform.com.ua/2024/03/21/tanky-z-bezlyudnoyu-bashtoyu-chomu-rosijskyj-proryv-vyyavyvsya-pshykom/">https://armyinform.com.ua/2024/03/21/tanky-z-bezlyudnoyu-bashtoyu-chomu-rosijskyj-proryv-vyyavyvsya-pshykom/</a></p></div>
</div>
</body></html>