<html><body><h1>Національне військове меморіальне кладовище запрацює до осені</h1><hr/>Published Time: 2024-03-28T21:29:00+08:00<br>Author: Army Inform<br>Description: Як повідомив 28 березня Кабмін, про це сказав виконувач обов'язків міністра у справах...<br>Images: <a href="https://armyinform.com.ua/wp-content/uploads/2024/03/naczionalne-vijskove-kladovyshhe.jpg">000000.jpg</a><br>Categories: Новини<br>Tags: Національне військове меморіальне кладовище<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="719" sizes="(max-width: 1280px) 100vw, 1280px" src="../Images/2024-03-28T21-29-00-08-00/000000.jpg" srcset="../Images/2024-03-28T21-29-00-08-00/000000.jpg" width="1280"> </img></figure><!-- .post-thumbnail -->
<p><strong> Перші поховання на Національному військовому меморіальному кладовищі можуть відбутися наприкінці літа – на початку осені цього року. </strong></p>
<p>Як <a href="https://www.kmu.gov.ua/news/oleksandr-porkhun-pershi-pokhovannia-na-natsionalnomu-viiskovomu-memorialnomu-kladovyshchi-mozhut-vidbutysia-naprykintsi-lita-na-pochatku-oseni-2024-roku" rel="nofollow" target="_blank">повідомив 28 березня</a> Кабмін, про це сказав виконувач обов’язків міністра у справах ветеранів України Олександр Порхун під час прямого ефіру національного телемарафону «Єдині новини».</p>
<p>«Ми розпочинаємо підготовчі роботи на першу чергу. Після підготовчих робіт розраховуємо вийти на безпосереднє будівництво першої черги Національного військового меморіального кладовища”, — розповів Олександр Порхун.</p>
<p>Будівництво першої черги поділено на два етапи, зокрема першу частину планують ввести в експлуатацію до кінця серпня — початку вересня, що дасть можливість розпочати поховання полеглих українських героїв.</p>
<p>Олександр Порхун зазначив, що на першому етапі організують заїзд на цвинтар, площу перед входом до комплексу, площу для проведення церемоніалу, а також перший сектор для поховань.</p>
<p>Повністю побудувати весь комплекс Національного військового меморіального кладовища планується до 2027 року.</p>
<p>Нагадаємо, наприкінці березня 2024 року державна установа «НВМК», яка є замовником будівництва Національного військового меморіального кладовища, зареєструвала право постійного користування земельними ділянками для його будівництва.</p>
<p>Раніше Кабінет Міністрів України затвердив порядок використання коштів, передбачених у державному бюджеті для створення Національного військово-меморіального кладовища.</p>
<p>Національне військове меморіальне кладовище — загальнонаціональне місце вшанування та увічнення пам’яті загиблих захисників і захисниць України.</p>
<p>Меморіальний комплекс передбачає наявність військового кладовища з усіма необхідними ритуальними спорудами для організації почесних поховань загиблих, які захищали незалежність, суверенітет та територіальну цілісність України.</p>
<p>Тут також буде збудований музейний комплекс, який увічнить пам’ять загиблих та зафіксує для майбутніх поколінь їхній внесок у захист української державності.</p>
<p>Як <a href="https://armyinform.com.ua/2024/03/23/naczionalne-vijskove-memorialne-kladovyshhe-otrymalo-v-postijne-korystuvannya-265-gektariv-pid-kyyevom/">повідомляла АрміяInform</a>, Національне військове меморіальне кладовище отримало в постійне користування 265 гектарів під Києвом.</p>
<p> </p>
</div><p>Source: <a href="https://armyinform.com.ua/2024/03/28/naczionalne-vijskove-memorialne-kladovyshhe-zapraczyuye-do-oseni/">https://armyinform.com.ua/2024/03/28/naczionalne-vijskove-memorialne-kladovyshhe-zapraczyuye-do-oseni/</a></p></body></html>