<html><body><h1>Президент: росія витрачає мільярди на поширення хаосу</h1><hr/>Published Time: 2024-03-28T21:06:00+08:00<br>Author: Army Inform<br>Description: Повний текст звернення розміщений на офіційній сторінці Президента.    «Росія витрачає...<br>Images: <a href="https://armyinform.com.ua/wp-content/uploads/2024/03/zelenskyj_zvernennya-2.png">000000.png</a><br>Categories: Новини<br>Tags: Звернення Президента України<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-03-28T21-06-00-08-00/000000.png" srcset="../Images/2024-03-28T21-06-00-08-00/000000.png" width="1241"> </img></figure><!-- .post-thumbnail -->
<p><strong> У своєму зверненні 28 березня Володимир Зеленський торкнувся ролі росії в дестабілізації ситуації по всьому світу. </strong></p>
<p>Повний текст звернення <a href="https://www.president.gov.ua/news/robimo-vse-shob-u-nashih-voyiniv-bulo-bilshe-mozhlivostej-bi-89929" rel="nofollow" target="_blank">розміщений</a> на офіційній сторінці Президента.</p>
<p>«Росія витрачає мільярди й мільярди доларів щороку на операції в країнах їхнього інтересу. Вони поширюють хаос, підривають роботу нормальних інституцій, вкладаються в дезінформацію, у підкуп громадських і політичних лідерів», — заявив Володимир Зеленський.</p>
<p>Він зауважив, що це стосується різних регіонів планети — чутливих регіонів: Африка, різні частини Азії, Європа дуже вразлива для дестабілізацій, які провокує та підживлює путінська система.</p>
<p>На думку Президента, Америка — і Північна, і Латинська — також є об’єктом російської розвідувальної та хаотизуючої діяльності. Багато в чому цей їхній вплив працює проти нашої держави й нашого захисту.</p>
<p>Також Володимир Зеленський розповів про причину призначення головою Служби зовнішньої розвідки України бойового генерала Олега Іващенка.</p>
<p>«Людина досвідчена, сильна. Аналітичний потенціал нашої розвідки достатньо високий, зараз маємо додати їй можливостей оперативних дій. Потрібно більше інформації, більше можливостей впливу», — заявив Президент.</p>
<p>Він визнав, що Україна не може протиставити подібний ресурс, який є у Росії, зокрема фінансовий.</p>
<p>«Але українці здатні перегравати Росію своєю сміливістю, рішучістю та ідеями. Служба зовнішньої розвідки України повинна стати значно активнішою у виконанні її інституційних завдань», — сказав Володимир Зеленський.</p>
<p>Він зауважив, що надійна робота такої організації не може бути дешевою. Тому це зараз завдання для уряду загалом і Міністерства фінансів: потрібно шукати й знаходити фінансову основу для роботи нашої розвідки — розширити фінансування під конкретні проєкти, під конкретні цілі та загалом під розвиток системи зовнішньої розвідки.</p>
<p>Володимир Зеленський повідомив, що заслухав доповідь міністра оборони України Умєрова щодо оборонних пакетів.</p>
<p>«Те, що отримуємо. Те, над чим працюємо з партнерами. Робимо все, щоб у наших воїнів було більше можливостей, більше зброї. І це буде», — запевнив Президент.</p>
<p>Також Володимир Зеленський розповів про зміст розмов <a href="https://armyinform.com.ua/2024/03/28/volodymyr-zelenskyj-rozpoviv-spikeru-palaty-predstavnykiv-ssha-pro-rosijski-bombarduvannya/">зі спікером Палати представників Сполучених Штатів Америки Майком Джонсоном</a>, з <a href="https://armyinform.com.ua/2024/03/28/prezydent-obgovoryv-spivpraczyu-v-oboronnij-sferi-z-franczuzkymy-parlamentaryamy/">делегацією Національних зборів Франції</a>, а також <a href="https://armyinform.com.ua/2024/03/28/glava-derzhavy-obgovoryv-z-delegacziyeyu-politychnoyi-grupy-yevropejskogo-parlamentu-renew-europe-pryskorennya-nadannya-dopomogy-ukrayini/">з делегацією Європарламенту</a>.</p>
<p> </p>
<p> </p>
<p> </p>
<p> </p>
</div><p>Source: <a href="https://armyinform.com.ua/2024/03/28/prezydent-rosiya-vytrachaye-milyardy-na-poshyrennya-haosu/">https://armyinform.com.ua/2024/03/28/prezydent-rosiya-vytrachaye-milyardy-na-poshyrennya-haosu/</a></p></body></html>