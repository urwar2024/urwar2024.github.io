<html><body><h1>В Україні відкрили п’ятий рекрутинговий центр: у МОУ оприлюднили перші результати</h1><hr/>Published Time: 2024-03-28T17:01:00+08:00<br>Author: Army Inform<br>Description: Свої коментарі Олексій Бежевець надав під час прямого ефіру у телемарафоні «Єдині новини»...<br>Images: <a href="https://armyinform.com.ua/wp-content/uploads/2024/03/shutterstock_2044440026-scaled.jpg">000000.jpg</a><br>Categories: Важливо, Новини<br>Tags: Олексій Бежевець, рекрутинговий центр<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1443" sizes="(max-width: 2048px) 100vw, 2048px" src="../Images/2024-03-28T17-01-00-08-00/000000.jpg" srcset="../Images/2024-03-28T17-01-00-08-00/000000.jpg" width="2048"> </img></figure><!-- .post-thumbnail -->
<p><strong> Уповноважений Міністерства Оборони України з питань рекрутингу Олексій Бежевець розповів про перші результати роботи рекрутингових центрів з набору людей до Сил оборони України. </strong></p>
<p>Свої коментарі Олексій Бежевець надав під час <a href="https://www.youtube.com/watch?v=T88RnpKNN_s" rel="nofollow" target="_blank">прямого ефіру</a> у телемарафоні «Єдині новини» 28 березня 2024 року.</p>
<p>За його словами, 28 березня 2024 року відкрився вже другий центр у Дніпрі, а загалом по Україні це п’ятий центр.</p>
<p>«У нас уже центр рекрутингу до української армії у Львові, в Запоріжжі, перший в Дніпрі на лівому березі, потім ми відкрили в Полтаві, і от сьогодні п’ятий на правому березі Дніпра», — зазначив представник МОУ.</p>
<p>За його словами, робота першого центру в Дніпрі показала ту динаміку, яка була і у Львові.</p>
<p>«За перший тиждень звернулося 52 людини. Цікавий показник для Львова, що 20% тих, хто звернувся, — це жінки», — розповів Олексій Бежевець.</p>
<p>Практика, яка почалася зі Львова з середини лютого 2024 року, за словами представника МОУ, показала, що звернулося за цей час в усі рекрутингові центри (а з них чотири були відкриті протягом останнього тижня), більше ніж 450 осіб.</p>
<p>«З них 168 уже на різних етапах оформлення, залишили свої анкети, спілкуються з військовими частинами. Є вже приклади, коли люди в навчальних центрах. А є вже особи, які служать на посадах в обраних частинах», — повідомив представник МОУ.</p>
<p>У ЗСУ доступні тисячі вакансій для проходження служби за контрактом чи офіційною мобілізацією до кінця воєнного стану. Де можна дізнатися про них, <a href="https://armyinform.com.ua/2024/03/26/rekrutyng-do-zsu-za-vlasnym-vyborom-de-shukaty-vakansiyi/">читайте на АрміїInform</a>.</p>
<p> </p>
</div><p>Source: <a href="https://armyinform.com.ua/2024/03/28/v-ukrayini-vidkryly-pyatyj-rekrutyngovyj-czentr-u-mou-oprylyudnyly-pershi-rezultaty/">https://armyinform.com.ua/2024/03/28/v-ukrayini-vidkryly-pyatyj-rekrutyngovyj-czentr-u-mou-oprylyudnyly-pershi-rezultaty/</a></p></body></html>