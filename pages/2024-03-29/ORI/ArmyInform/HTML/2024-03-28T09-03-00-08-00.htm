<html><body><h1>У Силах оборони прокоментували проблеми росіян з ракетами Х-22</h1><hr/>Published Time: 2024-03-28T09:03:00+08:00<br>Author: Army Inform<br>Description: Свої коментарі Наталія Гуменюк надала під час прямої трансляції в телемарафоні «Єдині...<br>Images: <a href="https://armyinform.com.ua/wp-content/uploads/2024/03/screenshot_1-2.jpg">000000.jpg</a><br>Categories: Актуальна тема, Новини<br>Tags: атака ворога, Наталія Гуменюк<br><div class="single-content">
<figure class="post-thumbnail">
<img alt="Ракета Х-22" class="attachment-post-thumbnail size-post-thumbnail wp-post-image" height="715" src="../Images/2024-03-28T09-03-00-08-00/000000.jpg" srcset="../Images/2024-03-28T09-03-00-08-00/000000.jpg" width="1036"> <figcaption class="wp-caption-text">
		Ракета Х-22</figcaption>
</img></figure><!-- .post-thumbnail -->
<p><strong> Речниця Сил оборони півдня України полковник Наталія Гуменюк розповіла про проблеми, які виникають у російських окупантів під час застосування надзвукових крилатих ракет Х-22. </strong></p>
<p>Свої коментарі Наталія Гуменюк надала під час <a href="https://www.youtube.com/watch?v=T88RnpKNN_s" rel="nofollow" target="_blank">прямої трансляції</a> в телемарафоні «Єдині новини» вранці 28 березня 2024 року.</p>
<p>Зокрема, речниця Сил оборони півдня України відповідала на запитання ведучого, чи правда, що одна з ракет Х-22 впала.</p>
<p>«Нагадаю, що Ту-22 є носіями надзвукових ракет Х-22, і, дійсно, працювати по них дуже складно. Водночас вони не дуже сучасні, хоча ворог і працює над їх осучасненням, доводячи там до рівня Х-32 і так далі. І вже не перший раз фіксуються моменти, коли в них виникають якісь негаразди в повітрі. Цілком імовірно могла відбутися така сама ситуація», — відповіла на це Наталія Гуменюк.</p>
<p>Водночас вона зазначила, що наразі Сили оборони уточнюють наслідки цієї атаки.</p>
<p>«Але розуміємо, що, заходячи з акваторії Чорного моря, ворог намагався атакувати саме південні регіони Одещини», — підкреслила Наталія Гуменюк.</p>
<p>Як повідомляла АрміяInform, за <a href="https://armyinform.com.ua/2024/03/28/znyshheno-26-iz-28-shahediv-u-povitryanyh-sylah-povidomyly-detali-vidbytyh-atak-rf/">даними Повітряних Сил ЗСУ</a>, в ніч на 28 березня 2024 року противник завдав ракетно-авіаційного удару по Україні із застосуванням трьох крилатих ракет Х-22 та протирадіолокаційної ракети Х-31П (з акваторії Чорного моря), зенітної керованої ракети С-300 (Донеччина) та 28 ударних БПЛА  типу Shahed-136/131 (район пусків Курська обл. – рф., мис Чауда – Крим).</p>
</div><p>Source: <a href="https://armyinform.com.ua/2024/03/28/u-sylah-oborony-prokomentuvaly-problemy-rosiyan-z-raketamy-h-22/">https://armyinform.com.ua/2024/03/28/u-sylah-oborony-prokomentuvaly-problemy-rosiyan-z-raketamy-h-22/</a></p></body></html>