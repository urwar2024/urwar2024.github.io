<html><body><h1>Юрій Джигир на зустрічі з європейськими парламентарями обговорив пріоритетні потреби ЗСУ</h1><hr/>Published Time: 2024-03-28T12:03:00+08:00<br>Author: Army Inform<br>Description: Про це, як повідомляє Міністерство оборони України, наголосив заступник Міністра оборони...<br>Images: <a href="https://armyinform.com.ua/wp-content/uploads/2024/03/b1392378c5d585f28c4a98c4e8c0857a32b6b484.jpeg">000000.jpeg</a><br>Categories: Новини<br>Tags: stoprussia, вторгнення рф, європейський парламент, потреби ЗСУ, Світ підтримує Україну, Юрій Джигир<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1066" sizes="(max-width: 1600px) 100vw, 1600px" src="../Images/2024-03-28T12-03-00-08-00/000000.jpeg" srcset="../Images/2024-03-28T12-03-00-08-00/000000.jpeg" width="1600"> </img></figure><!-- .post-thumbnail -->
<p><strong> Максимальна прозорість і підзвітність перед суспільством та міжнародними партнерами є одним із найголовніших зобов’язань команди Міністерства оборони України. Зокрема, й перед європейськими парламентарями, що сприяє взаєморозумінню та підтримці оборонних ініціатив України, зміцнює партнерство з країнами ЄС. </strong></p>
<p>Про це, як <a href="https://www.mil.gov.ua/news/2024/03/28/maksimalna-prozorist-i-pidzvitnist-%E2%80%93-odne-iz-najgolovnishih-zobovyazan-komandi-minoboroni/" rel="nofollow" target="_blank">повідомляє</a> Міністерство оборони України, наголосив заступник Міністра оборони України Юрій Джигир під час зустрічі з делегацією політичної групи Європейського Парламенту Renew Europe на чолі з її президенткою Валері Айє.</p>
<p class="justifyfull" dir="ltr">Від імені Міністра оборони Юрій Джигир подякував Європейському Парламенту за солідарність, сприяння нашій державі у прагненнях приєднатись до ЄС та НАТО. Він зокрема, висловив вдячність за ухвалену Європарламентом у лютому 2024 року резолюцію про необхідність непохитної підтримки України Євросоюзом після двох років широкомасштабної війни і збільшення військової допомоги нашій державі для остаточного зупинення російської збройної агресії.</p>
<p class="justifyfull" dir="ltr">Сторони обговорили нагальні потреби Сил оборони, пришвидшення постачання необхідного озброєння і техніки, враховуючи поточну ситуацію на фронті та збільшення інтенсивності ворожих атак на цивільну та критичну інфраструктуру країни.</p>
<p class="justifyfull" dir="ltr">«Серед пріоритетних потреб залишаються системи протиповітряної оборони, ракети великої дальності, артилерія та боєприпаси. Це визначальна річ. І в цьому питанні, безумовно, нам також потрібна ваша підтримка», — наголосив Юрій Джигир.</p>
<p class="justifyfull" dir="ltr">Він поінформував іноземних колег про важливі реформи, які наразі тривають у відомстві, серед яких реформа системи фінансового контролю та аудиту Міноборони України.</p>
<p class="justifyfull" dir="ltr">Парламентарі відзначили героїзм українського народу та висловили готовність і надалі продовжувати допомагати Україні в її боротьбі за незалежність.</p>
<p dir="ltr">Як повідомляла <a href="https://armyinform.com.ua/2024/02/14/ukrayina-ta-ssha-obgovoryly-reformu-vnutrishnogo-audytu-ta-kontrolyu-za-materialno-tehnichnoyu-dopomogoyu/">АрміяInform</a>, Україна та США обговорили реформу внутрішнього аудиту та контроль за наданою зброєю.</p>
</div><p>Source: <a href="https://armyinform.com.ua/2024/03/28/yurij-dzhygyr-na-zustrichi-z-yevropejskymy-parlamentaryamy-obgovoryv-priorytetni-potreby-zsu/">https://armyinform.com.ua/2024/03/28/yurij-dzhygyr-na-zustrichi-z-yevropejskymy-parlamentaryamy-obgovoryv-priorytetni-potreby-zsu/</a></p></body></html>