<html><body><h1>Міноборони виграло в іноземних постачальників арбітражі на понад 748 млн грн</h1><hr/>Published Time: 2024-03-28T18:34:00+08:00<br>Author: Army Inform<br>Description: Про це йдеться у повідомленні на сайті оборонного відомства.    Рішення стосуються...<br>Images: <a href="https://armyinform.com.ua/wp-content/uploads/2020/08/74ad5acd091bee871ce0dba43bd17a5d709ce798-1.jpg">000000.jpg</a><br>Categories: Важливо, Новини<br>Tags: закупівлі для армії, Міністерства оборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" sizes="(max-width: 1200px) 100vw, 1200px" src="../Images/2024-03-28T18-34-00-08-00/000000.jpg" srcset="../Images/2024-03-28T18-34-00-08-00/000000.jpg" width="1200"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Міжнародний арбітраж ухвалив три рішення, якими присудив стягнути на користь Міністерства оборони України кошти на загальну суму понад 14 мільйонів євро та 4 мільйонів доларів США. </strong></p>
<p>Про це йдеться у повідомленні на <a href="https://www.mil.gov.ua/news/2024/03/28/minoboroni-vigralo-arbitrazhi-na-bilsh-nizh-748-miljoniv-griven/" rel="nofollow" target="_blank">сайті</a> оборонного відомства.</p>
<p>Рішення стосуються зовнішньоекономічних договорів на постачання різних видів речового майна та засобів захисту для ЗСУ, зокрема, зимової форми, бронежилетів тощо.</p>
<p>Згідно з укладеними зовнішньоекономічними договорами, Міноборони повністю виконало свої зобов’язання та вчасно оплатило вартість товарів.</p>
<p>Однак, жоден з іноземних постачальників не поставив товар вчасно. Більше того, деякі контрагенти поставили частково неякісний товар, або зовсім не привезли частину товару, оплачену за договором.</p>
<p>У звʼязку з цим оборонне відомство звернулось до міжнародного арбітражу щодо стягнення вартості неякісного та непоставленого товару та штрафних санкцій за несвоєчасну поставку. Міноборони також вимагало стягнення відсотків річних за користування коштами.</p>
<p>Іноземні постачальники з вимогами Міноборони не погоджувались. На їхню думку, відхилений товар був належної якості. Водночас, затримка або непоставка товару були нібито спричинені форс-мажорними обставинами.</p>
<p>Арбітраж задовольнив позови Міноборони. У своїх рішеннях арбітри визнали правомірною відмову Міноборони від неякісного товару та були одностайними щодо відсутності форс-мажорних обставин.</p>
<p>За рішеннями арбітражу, кошти за непоставлений товар підлягають негайному поверненню Міноборони.</p>
<p>Більше того, арбітраж зобов’язав іноземних постачальників сплатити відсотки, які продовжують нараховуються на кошти до моменту їх повернення Міноборони.</p>
<p>«Міністерство оборони України відслідковує виконання постачальниками взятих зобов’язань, аби українське військо отримувало всі види забезпечення вчасно та належної якості. Водночас Міноборони вживає всіх правових заходів з метою захисту прав та інтересів у відносинах з недобросовісними постачальниками», — наголосили у відомстві.</p>
<p>Як повідомляла АрміяInform, Агенція оборонних закупівель <a href="https://armyinform.com.ua/2024/03/28/minoborony-zabezpechylo-ukladannya-novyh-kontraktiv-z-ukrayinskymy-vyrobnykamy/">підписала контракт</a> з українським підприємством на постачання військової техніки, а Державний оператор тилу — на закупівлю речового майна.</p>
</div><p>Source: <a href="https://armyinform.com.ua/2024/03/28/minoborony-vygralo-v-inozemnyh-postachalnykiv-arbitrazhi-na-ponad-748-mln-grn/">https://armyinform.com.ua/2024/03/28/minoborony-vygralo-v-inozemnyh-postachalnykiv-arbitrazhi-na-ponad-748-mln-grn/</a></p></body></html>