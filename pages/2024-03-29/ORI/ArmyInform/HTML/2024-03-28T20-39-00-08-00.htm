<html><body><h1>У Силах оборони розповіли про рої ворожих дронів на Бахмутському напрямку та снаряди з КНДР</h1><hr/>Published Time: 2024-03-28T20:39:00+08:00<br>Author: Army Inform<br>Description: Про це в ефірі Армія TV заявила представниця пресслужби 4 бригади оперативного...<br>Images: <a href="https://armyinform.com.ua/wp-content/uploads/2024/03/bez-imeni-30.jpg">000000.jpg</a><br>Categories: Новини<br>Tags: Бахмутський напрямок, БПЛА, дрони, КНДР<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="593" src="../Images/2024-03-28T20-39-00-08-00/000000.jpg" srcset="../Images/2024-03-28T20-39-00-08-00/000000.jpg" width="997"> </img></figure><!-- .post-thumbnail -->
<p><strong> Противник не полишає спроб атакувати наші позиції на Бахмутському напрямку в районі Часового Яру, однак суттєвих успіхів не має. </strong></p>
<p>Про це в ефірі <a href="https://www.youtube.com/watch?v=6LCyS7onTTU" rel="nofollow" target="_blank">Армія TV</a> заявила представниця пресслужби 4 бригади оперативного призначення Національної гвардії України «Рубіж» солдат Христина Вояк.</p>
<p>«Все це проводиться за підтримки авіації, артилерії, просто незліченна кількість КАБів протягом доби на цьому напрямку. Звичайно страждають наші позиції, але найбільше страждає прифронтова зона, де ще подекуди залишилися цивільні. Страждає цивільна інфраструктура», — сказала Христина Вояк.</p>
<p>Речниця зазначила, що для військових все-таки чи не найбільшу небезпеку становлять ворожі FPV-дрони та розвідувальні. З настанням весни та кращих погодних умов, противник тут може їх використовувати в більшій кількості.</p>
<p>«Відповідно трохи важче стало працювати нашій артилерії, тому що майже 24/7 в небі ворожі розвідувальні дрони. Але навіть за таких умов нашим хлопцям вдається ефективно відпрацьовувати та знищувати велику кількість артилерійських установок», — сказала вона.</p>
<p>Христина Вояк окремо відзначила роботу наших операторів БПЛА, які працюють тоді, коли на позиції захисників залітають фактично рої ворожих дронів.</p>
<p>«Тому, що вимикається ворожий РЕБ, відповідно ми також на противагу можемо залітати більшою кількістю FPV на їхні позиції. На кожну інновацію щодо дронів у противника ми вже маємо своє аналогічне рішення, по більшості випадків воно навіть краще, і можемо протидіяти противнику», — додала вона.</p>
<p>Речниця додала, що війська рф використовують на Бахмутському напрямку снаряди виробництва Північної Кореї.</p>
</div><p>Source: <a href="https://armyinform.com.ua/2024/03/28/u-sylah-oborony-rozpovily-pro-royi-vorozhyh-droniv-na-bahmutskomu-napryamku-ta-snaryady-z-kndr/">https://armyinform.com.ua/2024/03/28/u-sylah-oborony-rozpovily-pro-royi-vorozhyh-droniv-na-bahmutskomu-napryamku-ta-snaryady-z-kndr/</a></p></body></html>