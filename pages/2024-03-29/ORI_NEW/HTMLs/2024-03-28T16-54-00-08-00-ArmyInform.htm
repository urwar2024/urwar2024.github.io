<html><body>
<div class='article'>
<div class='title'><h1>Викрито ватажків «днр», які організували «голосування» за путіна на ТОТ Донеччини</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.  Зокрема, йдеться про Дениса Пушиліна —...'/>
<meta property='published_time' content='2024-03-28T16:54:00+08:00'/>
<meta property='tags' content='stoprussia, агресія рф, війна, вторгнення рф'/>
<meta property='images' content='https://armyinform.com.ua/wp-content/uploads/2024/03/photo1711636213.jpeg'/>
Author: Army Inform
<br>
Categories: Новини
<br>
Description: Про це інформує Служба безпеки України.  Зокрема, йдеться про Дениса Пушиліна —...
<br>
Published Time: 2024-03-28T16:54:00+08:00
<br>
Tags: stoprussia, агресія рф, війна, вторгнення рф
<br>
Images: <a href="https://armyinform.com.ua/wp-content/uploads/2024/03/photo1711636213.jpeg">000000.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-28T16-54-00-08-00/000000.jpeg" srcset="../../ORI/ArmyInform/Images/2024-03-28T16-54-00-08-00/000000.jpeg" width="1200"/> </figure><!-- .post-thumbnail -->
<p><strong> Служба безпеки задокументувала нові злочини ватажків терористичної організації «днр», які організували псевдовибори президента рф на тимчасово окупованій частині Донеччини. </strong></p>
<p style="font-weight: 400;">Про це <a href="https://ssu.gov.ua/novyny/sbu-povidomyla-pro-pidozru-vatazhkam-dnr-yaki-orhanizuvaly-holosuvannia-za-putina-na-tymchasovo-okupovanii-donechchyni" rel="nofollow" target="_blank">інформує</a> Служба безпеки України.</p>
<p style="font-weight: 400;">Зокрема, йдеться про Дениса Пушиліна — гауляйтера Донецька, Артема Жогу — одного з керівників «виборчого штабу» путіна, Володимира Висоцького — очільника «виборчкому днр».</p>
<p style="font-weight: 400;">За даними слідства, колаборанти організували масові фальсифікації щодо участі місцевих жителів у фейковому плебісциті.</p>
<p style="font-weight: 400;">«Також вони „звітували“ до москви про нібито максимальну підтримку незаконних виборів з боку мешканців регіону. Для цього „малювали голоси“ на користь очільника кремля навіть із повністю зруйнованої Авдіївки», — йдеться в повідомленні.</p>
<p style="font-weight: 400;">Як зазначили в СБУ, щоб зробити там видимість «голосування», гауляйтер Пушилін приїхав до міста разом із заступником керівника адміністрації президента рф Сергієм Кирієнком.</p>
<p style="font-weight: 400;">«Серед руїн тимчасово захопленого райцентру вони зробили для росЗМІ зрежисоване „відеозвернення“ начебто місцевих жителів, щоб їх долучили до „виборів“ країни-агресора. Крім того, Жога формував керівний склад окупаційних „виборчкомів“ і особисто контролював підсумки „голосування“», — розповіли у відомстві.</p>
<p style="font-weight: 400;">Слідством встановлено, що відповідні вказівки він давав Висоцькому, який організовував подворові обходи у супроводі озброєних загарбників. Під час таких «рейдів» його учасники вимагали поставити «потрібні» відмітки у незаконних бюлетенях.</p>
<p style="font-weight: 400;">«На підставі зібраних доказів слідчі Служби безпеки повідомили всім трьом фігурантам про заочну підозру за ч. 5 ст. 111-1 Кримінального кодексу України (колабораційна діяльність)», — зазначили в СБУ.</p>
<p style="font-weight: 400;">Крім цього, у відомстві нагадали, що за матеріалами СБУ ватажок терористів «днр» Пушилін вже отримав заочно 15 років тюрми, а його спільник Жога — 12 років ув’язнення.</p>
<p style="font-weight: 400;">Оскільки зловмисники перебувають на тимчасово окупованій частині України, тривають комплексні заходи для притягнення їх до відповідальності. Розслідування проводили співробітники СБУ в Донецькій та Луганській областях за процесуального керівництва Донецької обласної прокуратури.</p>
<p>Як повідомляла АрміяInform, Володимир Зеленський <a href="https://armyinform.com.ua/2024/03/28/volodymyr-zelenskyj-predstavyv-novogo-kerivnyka-sluzhby-zovnishnoyi-rozvidky-ukrayiny/">представив нового керівника</a> Служби зовнішньої розвідки України.</p>
</div>
</div>
<div class='source'><p>Source: <a href="https://armyinform.com.ua/2024/03/28/vykryto-vatazhkiv-dnr-yaki-organizuvaly-golosuvannya-za-putina-na-tot-donechchyny/">https://armyinform.com.ua/2024/03/28/vykryto-vatazhkiv-dnr-yaki-organizuvaly-golosuvannya-za-putina-na-tot-donechchyny/</a></p></div>
</div>
</body></html>