<html><body>
<div class='article'>
<div class='title'><h1>Удари росіян авіабомбами по Харкову кваліфікували як свідчення геноциду</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це йдеться в повідомленні центру.    27 березня 2024 року росіяни атакували Харків...'/>
<meta property='published_time' content='2024-03-28T11:53:00+08:00'/>
<meta property='tags' content='атака ворога, Харків, Центр стратегічних комунікацій та інформаційної безпеки'/>
<meta property='images' content='https://armyinform.com.ua/wp-content/uploads/2024/03/harkiv_naslidky3.jpg'/>
Author: Army Inform
<br>
Categories: Новини
<br>
Description: Про це йдеться в повідомленні центру.    27 березня 2024 року росіяни атакували Харків...
<br>
Published Time: 2024-03-28T11:53:00+08:00
<br>
Tags: атака ворога, Харків, Центр стратегічних комунікацій та інформаційної безпеки
<br>
Images: <a href="https://armyinform.com.ua/wp-content/uploads/2024/03/harkiv_naslidky3.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="958" sizes="(max-width: 1280px) 100vw, 1280px" src="../../ORI/ArmyInform/Images/2024-03-28T11-53-00-08-00/000000.jpg" srcset="../../ORI/ArmyInform/Images/2024-03-28T11-53-00-08-00/000000.jpg" width="1280"/> </figure><!-- .post-thumbnail -->
<p><strong> Центр стратегічних комунікацій та інформаційної безпеки назвав ще одним свідченням геноциду терористичні російські удари авіабомбами по Харкову. </strong></p>
<p>Про це йдеться в <a href="https://t.me/spravdi/37566" rel="nofollow" target="_blank">повідомленні</a> центру.</p>
<p>27 березня 2024 року росіяни атакували Харків керованими авіабомбами, внаслідок чого загинула людина, 19 людей постраждали, серед них — тримісячна дитина.</p>
<p>«Це перше з 2022 року застосування проти Харкова авіаційних бомб, які відзначаються великою потужністю і, водночас, низькою точністю», — зазначається в повідомленні.</p>
<p>Атака була спрямована на багатоповерхову житлову забудову. Пошкоджень зазнали щонайменше 14 житлових будинків і загальноосвітня школа.</p>
<p>«російський агресор цілеспрямовано знищує друге за розміром місто України — «квартал за кварталом», — як заявляв російський пропагандист соловйов», — зазначається в повідомленні.</p>
<p>Попередні атаки на Харків мали на меті вивести з ладу енергетичну інфраструктуру міста, аби зробити життя його мешканців нестерпним.</p>
<p>«На фоні цих атак російська пропаганда залякує планами наступу на Харків нового 300-тисячного угруповання. Терор окупантів не залякає Харків. Місто вистояло під безперестанними атаками, що тривають два роки. Не дарма воно асоціюється із залізобетоном», — резюмує Центр стратегічних комунікацій та інформаційної безпеки.</p>
<p>Як повідомляла АрміяInform, Президент України Володимир Зеленський, коментуючи удари по Харкову 27 березня 2024 року, <a href="https://armyinform.com.ua/2024/03/27/prezydent-ukrayiny-rosijskyj-teror-proty-harkova-nabuvaye-osoblyvoyi-pidlosti/">заявив</a>, що російський терор набуває особливої підлості.</p>
</div>
</div>
<div class='source'><p>Source: <a href="https://armyinform.com.ua/2024/03/28/udary-rosiyan-aviabombamy-po-harkovu-kvalifikuvaly-yak-svidchennya-genoczydu/">https://armyinform.com.ua/2024/03/28/udary-rosiyan-aviabombamy-po-harkovu-kvalifikuvaly-yak-svidchennya-genoczydu/</a></p></div>
</div>
</body></html>