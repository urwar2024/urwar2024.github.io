<html><body>
<div class='article'>
<div class='title'><h1>Загроза обстрілів і проникнення ДРГ: Рада оборони Києва ухвалила термінові рішення</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це повідомив начальник КМВА Сергій Попко.    Приводом засідання Ради оборони стали...'/>
<meta property='published_time' content='2024-03-28T09:57:00+08:00'/>
<meta property='tags' content='stoprussia, війна, вторгнення рф, начальник КМВА, Сергій Попко'/>
<meta property='images' content='https://armyinform.com.ua/wp-content/uploads/2024/03/828531.jpg'/>
Author: Army Inform
<br>
Categories: Важливо, Новини
<br>
Description: Про це повідомив начальник КМВА Сергій Попко.    Приводом засідання Ради оборони стали...
<br>
Published Time: 2024-03-28T09:57:00+08:00
<br>
Tags: stoprussia, війна, вторгнення рф, начальник КМВА, Сергій Попко
<br>
Images: <a href="https://armyinform.com.ua/wp-content/uploads/2024/03/828531.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="619" src="../../ORI/ArmyInform/Images/2024-03-28T09-57-00-08-00/000000.jpg" srcset="../../ORI/ArmyInform/Images/2024-03-28T09-57-00-08-00/000000.jpg" width="860"/> </figure><!-- .post-thumbnail -->
<p><strong> Рада оборони Києва ухвалила низку невідкладних рішень щодо забезпечення безпеки в столиці. </strong></p>
<p>Про це <a href="https://t.me/VA_Kyiv/5350" rel="nofollow" target="_blank">повідомив</a> начальник КМВА Сергій Попко.</p>
<p>Приводом засідання Ради оборони стали останні заяви керівників країни-агресора щодо намірів збільшити кількість ракетних атак, спрямованих на цивільні об’єкти та мирних громадян України та Києва зокрема.</p>
<p>«Це підтверджується останніми ракетними ударами із застосуванням озброєння з найкоротшим часом прильоту. Крім того, не виключається загроза спроб проникнення на територію міста диверсійно-розвідувальних груп противника, залучення агентів російських спецслужб та інших ворожих елементів для дестабілізації ситуації в столиці», — заявив він.</p>
<p>Отже, враховуючи цю інформацію:</p>
<ul>
<li>невідкладно опрацювати питання щодо проведення в подальшому заходів у Києві, які передбачають залучення великої кількості людей;</li>
<li>переглянути нормативно-розпорядчі документи щодо життєдіяльності громадян столиці з питань роботи громадського транспорту, проведення спортивних, культурних, освітніх, медичних, розважальних заходів, а також у місцях скупчення людей для забезпечення безпеки громадян;</li>
<li>усім силовим та військовим структурам Києва відповідно до своїх повноважень посилити увагу до місць скупчення людей, забезпечити дотримання публічної безпеки і порядку в столиці. Забезпечити вжиття всіх потрібних заходів, які сприяють безпеці киян;</li>
<li>усім відповідальним структурам і балансоутримувачам захисних споруд цивільного захисту забезпечити постійний доступ населення до укриттів та готовність пунктів незламності до використання.</li>
</ul>
<p>Окремо буде здійснюватися моніторинг соціальних мереж щодо поширення дезінформації, провокацій та іншої інформації, спрямованої на дестабілізацію ситуації в столиці.</p>
<p>«Ми вживаємо превентивних заходів, аби Київ та його мешканці були надійно захищені», — резюмував начальник КМВА Сергій Попко.</p>
</div>
</div>
<div class='source'><p>Source: <a href="https://armyinform.com.ua/2024/03/28/zagroza-obstriliv-i-pronyknennya-drg-rada-oborony-kyyeva-uhvalyla-terminovi-rishennya/">https://armyinform.com.ua/2024/03/28/zagroza-obstriliv-i-pronyknennya-drg-rada-oborony-kyyeva-uhvalyla-terminovi-rishennya/</a></p></div>
</div>
</body></html>