<html><body><h1>Голова Комітету з нацбезпеки спрогнозував, коли може бути представлений у Раді законопроєкт про мобілізацію</h1><hr/>Published Time: 2024-03-29T15:25:00+08:00<br>Author: Army Inform<br>Description: Про це він розповів у інтерв’ю АрміяInform.    — Тривалість розгляду обумовлена не тільки...<br>Images: <a href="https://armyinform.com.ua/wp-content/uploads/2024/03/rekrutyng.jpg">000000.jpg</a><br>Categories: Новини<br>Tags: stoprussia, агресія рф, Олександр Завітневич<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../Images/2024-03-29T15-25-00-08-00/000000.jpg" srcset="../Images/2024-03-29T15-25-00-08-00/000000.jpg" width="1200"> </img></figure><!-- .post-thumbnail -->
<p><strong> Голова Комітету Верховної Ради України з питань національної безпеки, оборони та розвідки Олександр Завітневич повідомив, коли, на його думку, може бути представлений у ВР законопроєкт про мобілізацію. </strong></p>
<p>Про це він <a href="https://armyinform.com.ua/2024/03/28/golova-komitetu-z-naczbezpeky-sprognozuvav-koly-mozhe-buty-predstavlenyj-u-radi-zakonoproyekt-pro-mobilizacziyu/">розповів</a> у інтерв’ю АрміяInform.</p>
<p>— Тривалість розгляду обумовлена не тільки кількістю правок, чисельність яких перевищує чотири тисячі, але й їх масштабністю, тобто кількістю законодавчих актів, яких вони торкаються. До того ж розгляд правок здійснюється за участю представників соціальних груп, відомств, інтереси яких зачіпають ці правки. На сьогодні вже розглянуто більш ніж 3518 правок.</p>
<p>Гостроту дискусій спричиняє те, що всі учасники розгляду правок посилаються на власний дворічний досвід того, як відбувалися заходи мобілізації під час повномасштабної російсько-української війни, і він, на жаль, не завжди містить позитивну оцінку. Для прикладу, в одних регіонах підтримується тісна співпраця місцевих органів влади та ТЦК, в інших — навпаки, вона відсутня, що негативно позначається на мобілізаційних процесах.</p>
<p>Не менш гострими були дискусії, коли вирішувалися питання про те, яка категорія і чому повинна підлягати бронюванню.</p>
<p>Загалом, усі усвідомлюють потребу посилення Сил оборони, але не всі готові розділити відповідальність за вкрай непопулярні рішення та визнати пріоритет 65 статті Конституції, яка визначає обов’язок громадян країни щодо захисту незалежності та територіальної цілісності України.</p>
<p>Враховуючи зазначене, досить важко прогнозувати, які з норм поданого законопроєкту після розгляду комітетом залишаться, а які будуть виключені чи змінені.</p>
<p>Щодо термінів представлення документа до Верховної Ради, думаю, що це буде середина квітня, враховуючи юридичну експертизу апарату ВР України, — зазначив Олександр Завітневич.</p>
</div><p>Source: <a href="https://armyinform.com.ua/2024/03/29/golova-komitetu-z-naczbezpeky-sprognozuvav-koly-mozhe-buty-predstavlenyj-u-radi-zakonoproyekt-pro-mobilizacziyu-2/">https://armyinform.com.ua/2024/03/29/golova-komitetu-z-naczbezpeky-sprognozuvav-koly-mozhe-buty-predstavlenyj-u-radi-zakonoproyekt-pro-mobilizacziyu-2/</a></p></body></html>