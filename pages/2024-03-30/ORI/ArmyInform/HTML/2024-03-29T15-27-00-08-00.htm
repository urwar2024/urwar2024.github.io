<html><body><h1>Президент провів Ставку: обговорили захист енергетичних об’єктів і контракти на постачання зброї</h1><hr/>Published Time: 2024-03-29T15:27:00+08:00<br>Author: Army Inform<br>Description: Про це він повідомив у телеграм-каналі.    «російські терористи знову били по українській...<br>Images: <a href="https://armyinform.com.ua/wp-content/uploads/2023/11/zelenskyj.jpg">000000.jpg</a><br>Categories: Новини<br>Tags: Володимир Зеленський, ставка<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-03-29T15-27-00-08-00/000000.jpg" srcset="../Images/2024-03-29T15-27-00-08-00/000000.jpg" width="1042"> </img></figure><!-- .post-thumbnail -->
<p><strong> Президент України Володимир Зеленський повідомив про проведення першого засідання Ставки Верховного Головнокомандувача, за скликання якої відповідав новий секретар РНБО Олександр Литвиненко. </strong></p>
<p>Про це він <a href="https://t.me/V_Zelenskiy_official/9923" rel="nofollow" target="_blank">повідомив</a> у телеграм-каналі.</p>
<p>«російські терористи знову били по українській енергетиці. Прем’єр-міністр Денис Шмигаль, міністр енергетики Герман Галущенко, голови правлінь «Укренерго» та «Нафтогазу» Володимир Кудрицький та Олексій Чернишов доповіли про завдану шкоду та відновлювальні роботи. Обговорили найбільш дієві способи фізичного захисту та їх упровадження на інших об’єктах», — зазначив Володимир Зеленський.</p>
<p>Президент додав, що цієї ночі свідомими цілями ворога стали Канівська та Дністровська ГЕС, наголосивши, що країна-терорист хоче повторення екологічної катастрофи на Херсонщині.</p>
<p>«Але тепер під загрозою не лише Україна, а й Молдова. Вода не зупиниться перед прикордонними стовпами, як не зупиниться і російська війна, якщо разом і вчасно не зупинити її в Україні», — наголосив він.</p>
<p>Другим важливим питанням Ставки були контракти на постачання зброї та боєприпасів на найближчий час і на перспективу.</p>
<p>«На перший план вийшла потреба в ППО. Через інтенсивність російських обстрілів необхідно швидше поповнювати запаси. Доручив посилити роботу з партнерами. Розраховуємо на їхню швидку реакцію», — зазначив глава держави.</p>
<p>Як повідомляла АрміяInform, Президент України Володимир Зеленський <a href="https://armyinform.com.ua/2024/03/29/prezydent-vyznachyv-osnovni-zavdannya-dlya-onovlenoyi-rady-naczbezpeky-ta-oborony/">заявив</a> про оновлення роботи Ради національної безпеки і оборони України та визначив основні завдання.</p>
</div><p>Source: <a href="https://armyinform.com.ua/2024/03/29/prezydent-proviv-stavku-obgovoryly-zahyst-energetychnyh-obyektiv-i-kontrakty-na-postachannya-zbroyi/">https://armyinform.com.ua/2024/03/29/prezydent-proviv-stavku-obgovoryly-zahyst-energetychnyh-obyektiv-i-kontrakty-na-postachannya-zbroyi/</a></p></body></html>