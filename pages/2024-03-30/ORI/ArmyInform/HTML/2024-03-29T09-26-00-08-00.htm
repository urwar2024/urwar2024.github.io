<html><body><h1>Олександр Сирський: Ворогу не вдалося суттєво просунутися на стратегічних напрямках</h1><hr/>Published Time: 2024-03-29T09:26:00+08:00<br>Author: Army Inform<br>Description: Про це він розповів в інтерв’ю Укрінформу.    «Кількість повернутих нами позицій...<br>Images: <a href="https://armyinform.com.ua/wp-content/uploads/2024/01/22d49218-be8b-4c5e-9046-171ec3705222.jpeg">000000.jpeg</a><br>Categories: Важливо, Новини<br>Tags: Олександр Сирський, Ситуація на фронті<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-29T09-26-00-08-00/000000.jpeg" srcset="../Images/2024-03-29T09-26-00-08-00/000000.jpeg" width="1200"> <figcaption class="wp-caption-text">
		Олександр Сирський. Фото - Харківський медіа хаб</figcaption>
</img></figure><!-- .post-thumbnail -->
<p><strong> Головнокомандувач Збройних Сил України генерал-полковник Олександр Сирський заявив, що російським військам не вдалося досягти суттєвих здобутків на жодному зі стратегічних напрямків. </strong></p>
<p>Про це він розповів в інтерв’ю <a href="https://www.ukrinform.ua/rubric-ato/3845632-oleksandr-sirskij-golovnovnokomanduvac-zsu.html" rel="nofollow" target="_blank">Укрінформу</a>.</p>
<p>«Кількість повернутих нами позицій перевищує кількість втрачених. Ворогу не вдалося суттєво просунутися на стратегічних напрямках, його територіальні здобутки, якщо вони і є, то мають тактичне значення. Цю ситуацію ми контролюємо», — сказав Олександр Сирський.</p>
<p>При цьому Головнокомандувач наголосив, що поточна обстановка на певних напрямках залишається напруженою і російські окупанти продовжують нарощувати зусилля та мають чисельну перевагу в особовому складі.</p>
<p>«Вони традиційно не зважають на втрати та продовжують застосовувати тактику масованих штурмів. На певних напрямках щодоби підрозділи Сил оборони України відбивають по кілька десятків атак», — додав він.</p>
<p>Олександр Сирський підкреслив, що українські захисники не тільки стоять в обороні, а ще й кожного дня на різних напрямках просуваються вперед.</p>
<p>За його словами, противник продовжує наступальні дії на широкому фронті, намагається за будь-яку ціну вийти на кордони Донецької та Луганської областей, потіснити нас на лівому березі Дніпра в Запорізькій області.</p>
<p>«На певних ділянках фронту нам вдалося вирівняти ситуацію щодо артилерії, і це відразу позначилося на обстановці в цілому. Наші артилеристи використовують високоточні боєприпаси для ураження скупчень противника навіть за десятки кілометрів від лінії фронту», — додав Олександр Сирський.</p>
<p>Як повідомляла АрміяInform, протягом минулої доби на фронті <a href="https://armyinform.com.ua/2024/03/29/sytuacziya-na-fronti-genshtab-zsu-povidomyv-pro-bojovi-zitknennya-na-shesty-napryamkah/">відбулося</a> 59 бойових зіткнень. Загалом, ворог завдав 16 ракетних та 131 авіаційний удар, здійснив 128 обстрілів з реактивних систем залпового вогню по позиціях наших військ та населених пунктах.</p>
</div><p>Source: <a href="https://armyinform.com.ua/2024/03/29/oleksandr-syrskyj-vorogu-ne-vdalosya-suttyevo-prosunutysya-na-strategichnyh-napryamkah/">https://armyinform.com.ua/2024/03/29/oleksandr-syrskyj-vorogu-ne-vdalosya-suttyevo-prosunutysya-na-strategichnyh-napryamkah/</a></p></body></html>