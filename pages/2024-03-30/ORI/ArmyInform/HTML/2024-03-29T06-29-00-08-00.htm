<html><body><h1>Безоплатний проїзд для УБД. Що робити, якщо відмовили</h1><hr/>Published Time: 2024-03-29T06:29:00+08:00<br>Author: Army Inform<br>Description: Часто мотивують це тим, що їм не відшкодовують гроші за такі перевезення. Попри те,...<br>Images: <a href="https://armyinform.com.ua/wp-content/uploads/2024/03/pilgovyi-proizd.jpg">000000.jpg</a><br>Categories: Новини, Соціальний захист<br>Tags: пільги, пільговий проїзд, проїзд, УБД<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../Images/2024-03-29T06-29-00-08-00/000000.jpg" srcset="../Images/2024-03-29T06-29-00-08-00/000000.jpg" width="2000"> </img></figure><!-- .post-thumbnail -->
<p><strong> В Україні учасники бойових дій мають пільги на проїзд. Але періодично стається так, що їм у цій пільзі відмовляють перевізники. </strong></p>
<p>Часто мотивують це тим, що їм не відшкодовують гроші за такі перевезення. Попри те, що з компенсаціями дійсно бувають проблеми, це не є підставою, аби учасникам бойових дій відмовляли.</p>
<p><a href="https://armyinform.com.ua/">АрміяInform</a> розповідає, як відстояти своє право на пільговий проїзд.</p>
<h2><strong>Що говорить законодавство?</strong></h2>
<p>В Законі України «Про статус ветеранів війни, гарантії їх соціального статусу» прописано, що учасники бойових дій<a href="https://zakon.rada.gov.ua/laws/show/3551-12#Text:~:text=7)%20%D0%B1%D0%B5%D0%B7%D0%BF%D0%BB%D0%B0%D1%82%D0%BD%D0%B8%D0%B9%20%D0%BF%D1%80%D0%BE%D1%97%D0%B7%D0%B4,%D0%BD%D0%B0%20%D0%B1%D0%B5%D0%B7%D0%BE%D0%BF%D0%BB%D0%B0%D1%82%D0%BD%D1%96%D0%B9%20%D0%BE%D1%81%D0%BD%D0%BE%D0%B2%D1%96%3B" rel="nofollow" target="_blank"> мають право</a> на:</p>
<p>«безплатний проїзд усіма видами міського пасажирського транспорту, автомобільним транспортом загального користування у сільській місцевості, а також залізничним і водним транспортом приміського сполучення та автобусами приміських і міжміських маршрутів, зокрема внутрішньорайонних, внутрішньо- та міжобласних незалежно від відстані та місця проживання за наявності посвідчення встановленого зразка, а в разі запровадження автоматизованої системи обліку оплати проїзду — також електронного квитка, який видається на безоплатній основі».</p>
<p>Щоправда, трапляються випадки, коли учасникам бойових дій відмовляють в пільговому перевезенні. Чи законно це?</p>
<p>Ні! Тому варто захищати свої права. І ми радимо йти цивілізованим шляхом. Так можна не лише повернути витрачені на проїзд гроші, але й, наприклад, отримати компенсацію за моральні збитки.</p>
<p>Якою є судова практика та що потрібно робити, якщо відмовили в пільговому проїзді, ми звернулися за роз’ясненнями до юристки системи<a href="https://legalaid.gov.ua/kliyentam/yak-otrymaty-bpd/" rel="nofollow" target="_blank"> безоплатної правничої допомоги</a> <strong>Марії Ростової</strong>.</p>
<p>Тож, якщо перевізник відмовляє в проїзді попри наявність посвідчення учасника бойових дій, потрібно:</p>
<ul>
<li>з’ясувати назву та контактні дані перевізника (інформація, як правило, зазначається в інформаційних матеріалах, розміщених біля водія), власне ім’я водія;</li>
<li>записати номер транспортного засобу, час та маршрут поїздки;</li>
<li>зберегти квиток;</li>
<li>у разі звернення до суду подбати про наявність свідків відмови у безоплатному проїзді;</li>
</ul>
<p>Далі потрібно написати заяву у трьох примірниках:</p>
<ul>
<li><strong>До Національної поліції;</strong></li>
<li><strong>До Державної служби України з безпеки на транспорті </strong>(Укртрансбезпека);</li>
<li><strong>До органу місцевого самоврядування</strong>, де здійснюється маршрут.</li>
</ul>
<p>До заяви обов’язково додайте копію посвідчення УБД і копію проїзного квитка.</p>
<p>За відмову у безоплатному проїзді передбачена адміністративна відповідальність за ст. 133-1 Кодексу України про адміністративні правопорушення.</p>
<div style="margin: 20px 0; margin-bottom: 20px; padding: 8px 20px 10px; border: 2px solid rgb(255 222 71); font-size:15px; border-radius: 8px; background-color: #ffffff;
	">Безпідставна відмова від передбаченого законом пільгового перевезення громадян — тягне за собою накладення штрафу на водіїв транспортних засобів, громадян — суб’єктів підприємницької діяльності в розмірі п’ятдесяти неоподатковуваних мінімумів доходів громадян.</div>
<h2><strong>Звернення до суду</strong></h2>
<p>Отримати сатисфакцію можна в судовому порядку. В такому разі можна не лише покарати перевізника, але й повернути свої гроші. Відповідна судова практика є. Як розповіла юристка системи<a href="https://legalaid.gov.ua/kliyentam/yak-otrymaty-bpd/" rel="nofollow" target="_blank"> безоплатної правничої допомоги</a> <strong>Марія Ростова</strong>, в 2023 році їхній юрист захищав інтереси військовослужбовця з Чернігова. Він подав позов через те, що йому відмовили в пільговому проїзді за посвідченням учасника бойових дій.</p>
<p>У підсумку, суд <a href="https://reyestr.court.gov.ua/Review/112592797" rel="nofollow" target="_blank">став</a> на бік ветерана. Визнав дії перевізника неправомірними. Та вирішив стягнути на користь позивача 290 грн. в якості компенсації за придбаний квиток, та ще 1000 гривень за нанесену моральну шкоду.</p>
<p>До речі, учасники бойових дій <strong>мають право на безоплатну вторинну правничу допомогу</strong>. Тобто, не лише отримати консультації юриста, але й допомогу в підготовці позову та в представленні інтересів в суді.</p>
</div><p>Source: <a href="https://armyinform.com.ua/2024/03/29/bezoplatnyj-proyizd-dlya-ubd-shho-robyty-yakshho-vidmovyly/">https://armyinform.com.ua/2024/03/29/bezoplatnyj-proyizd-dlya-ubd-shho-robyty-yakshho-vidmovyly/</a></p></body></html>