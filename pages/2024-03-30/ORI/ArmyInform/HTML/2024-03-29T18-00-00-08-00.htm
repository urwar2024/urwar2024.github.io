<html><body><h1>Міноборони хоче залучити нових українських виробників до закупівель ЗСУ</h1><hr/>Published Time: 2024-03-29T18:00:00+08:00<br>Author: Army Inform<br>Description: Про це розповів 29 березня керівник Департаменту політики закупівель Міноборони України...<br>Images: <a href="https://armyinform.com.ua/wp-content/uploads/2024/03/kanevskyj-glib.jpeg">000000.jpeg</a><br>Categories: Новини<br>Tags: Міністерство оборони України, оборонні закупівлі<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1067" sizes="(max-width: 1600px) 100vw, 1600px" src="../Images/2024-03-29T18-00-00-08-00/000000.jpeg" srcset="../Images/2024-03-29T18-00-00-08-00/000000.jpeg" width="1600"> </img></figure><!-- .post-thumbnail -->
<p><strong> Міністерство оборони України працює над удосконаленням правил закупівель, що має збільшити конкуренцію на торгах закупівельних агенцій відомства.  </strong></p>
<p>Про це<a href="https://www.mil.gov.ua/news/2024/03/29/%E2%80%8Enashe-zavdannya-%E2%80%93-shlyahom-zbilshennya-konkurenczii-zaluchiti-novih-ukrainskih-virobnikiv-do-zakupivel-zsu-%E2%80%93-glib-kanevskij/" rel="nofollow" target="_blank"> розповів 29 березня</a> керівник Департаменту політики закупівель Міноборони України Гліб Канєвський під час засідання Антикризового штабу стійкості економіки в умовах воєнного стану, яке організувало правління Українського союзу промисловців і підприємців.</p>
<p>«‎Наша мета — встановити прозорі та зрозумілі правила гри, щоб вони стимулювали конкуренцію під час закупівель для ЗСУ. Принципова позиція Міністра оборони — нульова толерантність до корупції. Це імпульс від Рустема Умєрова, над реалізацією якого активно працюють Департамент політики закупівель та закупівельна агенція «Державний оператор тилу», яка спеціалізується на тилових закупівлях. Це дозволить залучати якомога більше українських виробників до тендерів та внаслідок цього — збалансоване за показником ціна-якість майно для військових», — пояснив Гліб Канєвський.</p>
<p>Він закликав асоціації українського бізнесу звертатися з ініціативами щодо покращення політики закупівель.</p>
<p>«Зараз Департамент політики закупівель аналізує чинну нормативно-правову базу, щоб виправити недоліки, які негативно відображаються на конкуренції. Наше завдання — шляхом збільшення конкуренції залучити нових українських виробників до закупівель ЗСУ. Оновлені правила мають зробити закупівлі більш ефективними», — заявив Гліб Каневський.</p>
<p>Крім того, Гліб Канєвський звернувся безпосередньо до українських виробників, щоб вони активніше брали участь в тендерах.</p>
<p>«‎Зараз Міноборони – один із найбільших закупівельників країни. Міністерство довело до «Державного оператора тилу» перелік та обсяги необхідних закупівель, а також бюджетні асигнування на 12 місяців. Це дозволить виробникам якісніше планувати свою роботу. Це шанс, наприклад, для української легкої промисловості — водночас забезпечити військових одягом та підтримати власний бізнес під час війни», – зазначив Гліб Каневський.</p>
<p>Як <a href="https://armyinform.com.ua/2024/03/29/do-pereliku-postachalnykiv-rechovogo-majna-dlya-zsu-dodaly-shist-ukrayinskyh-vyrobnykiv/">повідомляла АрміяInform</a>, до переліку постачальників речового майна для ЗСУ додали шість українських виробників.</p>
</div><p>Source: <a href="https://armyinform.com.ua/2024/03/29/minoborony-hoche-zaluchyty-novyh-ukrayinskyh-vyrobnykiv-do-zakupivel-zsu/">https://armyinform.com.ua/2024/03/29/minoborony-hoche-zaluchyty-novyh-ukrayinskyh-vyrobnykiv-do-zakupivel-zsu/</a></p></body></html>