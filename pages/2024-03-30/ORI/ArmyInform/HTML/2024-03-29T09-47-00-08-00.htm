<html><body><h1>Головнокомандувач ЗСУ: Після перегляду внутрішніх ресурсів потреба в мобілізації суттєво зменшена</h1><hr/>Published Time: 2024-03-29T09:47:00+08:00<br>Author: Army Inform<br>Description: Про це він сказав в інтерв’ю Укрінформу.    «Після перегляду наших внутрішніх ресурсів та...<br>Images: <a href="https://armyinform.com.ua/wp-content/uploads/2024/01/a2a6ffed-f6fe-47c5-bc64-88597880ff1c.jpeg">000000.jpeg</a><br>Categories: Новини<br>Tags: мобілізація, Олександр Сирський<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-03-29T09-47-00-08-00/000000.jpeg" srcset="../Images/2024-03-29T09-47-00-08-00/000000.jpeg" width="1200"> <figcaption class="wp-caption-text">
		Олександр Сирський. Фото - Харківський медіа хаб
</figcaption>
</img></figure><!-- .post-thumbnail -->
<p><strong> Головнокомандувач Збройних Сил України генерал-полковник Олександр Сирський заявив, що наразі немає потреби додатково мобілізувати 500 тисяч осіб. </strong></p>
<p>Про це він сказав в інтерв’ю<a href="https://www.ukrinform.ua/rubric-ato/3845632-oleksandr-sirskij-golovnovnokomanduvac-zsu.html" rel="nofollow" target="_blank"> Укрінформу</a>.</p>
<p>«Після перегляду наших внутрішніх ресурсів та уточнення бойового складу Збройних Сил ця цифра була суттєво зменшена. Ми очікуємо, що у нас буде достатньо людей, здатних захищати Батьківщину. Йдеться не лише про мобілізованих, але й про добровольців», — сказав Олександр Сирський.</p>
<p>Він пояснив, що після перегляду чисельності певних частин, які не беруть участі у бойових діях, на підставі аудиту їхньої діяльності, з’явилася можливість вивільнити тисячі військовослужбовців і спрямувати їх до бойових частин.</p>
<p>«Але й при цьому необхідно утримуватися від крайнощів. У всіх арміях світу є особовий склад, який не бере участі у бойових діях, але забезпечує бойові підрозділи. Це не менш важлива частина роботи», — наголосив Головнокомандувач ЗСУ.</p>
<p>Олександр Сирський додав, що та війна, яку ми вимушені вести проти російських загарбників, — це війна на виснаження, війна логістики. Тож значення ефективності тилових підрозділів не можна недооцінювати.</p>
<p>Зокрема, за його словами, йдеться про систему забезпечення військ продовольством і боєприпасами, про ремонтні підрозділи, про медичні заклади та про багато іншого.</p>
<p>«Ці люди роблять свій внесок в ефективність бойових дій», — додав він.</p>
<p>Олександр Сирський наголосив, що ті громадяни, які приходять до війська за мобілізацією, не потрапляють відразу на фронт.</p>
<p>За дуже спеціальними винятками, наприклад, коли у людини вже є бойовий досвід, переважна більшість цих осіб прибувають до навчальних військових частин та центрів.</p>
<p>«Кількість людей, які проходять таке навчання, на лютий поточного року становила 84% від загальної кількості мобілізованих. Лише після такого навчання їх можуть спрямовувати на доукомплектування військових частин для відновлення їхньої боєздатності», — додав Головнокомандувач ЗСУ.</p>
<p>Раніше в <a href="https://armyinform.com.ua/2024/03/28/golova-komitetu-z-naczbezpeky-sprognozuvav-koly-mozhe-buty-predstavlenyj-u-radi-zakonoproyekt-pro-mobilizacziyu/">інтерв’ю АрміяInform</a> голова парламентського Комітету з нацбезпеки та оборони Олександр Завітневич заявив, що представлення нового законопроєкту про мобілізацію до Верховної Ради може відбутися в середині квітня, враховуючи юридичну експертизу апарату ВР України.</p>
</div><p>Source: <a href="https://armyinform.com.ua/2024/03/29/golovnokomanduvach-zsu-pislya-pereglyadu-vnutrishnih-resursiv-potreba-u-mobilizacziyi-suttyevo-zmenshena/">https://armyinform.com.ua/2024/03/29/golovnokomanduvach-zsu-pislya-pereglyadu-vnutrishnih-resursiv-potreba-u-mobilizacziyi-suttyevo-zmenshena/</a></p></body></html>