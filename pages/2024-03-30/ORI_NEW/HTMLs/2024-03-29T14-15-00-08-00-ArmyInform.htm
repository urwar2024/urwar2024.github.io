<html><body>
<div class='article'>
<div class='title'><h1>Четверо бойовиків, які воювали проти України, отримали по 15 років в’язниці</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила 29 березня Служба безпеки України.    За даними відомства, зловмисники...'/>
<meta property='published_time' content='2024-03-29T14:15:00+08:00'/>
<meta property='tags' content='бойовики, колаборанти, СБУ'/>
<meta property='images' content='https://armyinform.com.ua/wp-content/uploads/2024/03/sbu_bojovyky.jpg'/>
Author: Army Inform
<br>
Categories: Новини
<br>
Description: Про це повідомила 29 березня Служба безпеки України.    За даними відомства, зловмисники...
<br>
Published Time: 2024-03-29T14:15:00+08:00
<br>
Tags: бойовики, колаборанти, СБУ
<br>
Images: <a href="https://armyinform.com.ua/wp-content/uploads/2024/03/sbu_bojovyky.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="675" sizes="(max-width: 1200px) 100vw, 1200px" src="../../ORI/ArmyInform/Images/2024-03-29T14-15-00-08-00/000000.jpg" srcset="../../ORI/ArmyInform/Images/2024-03-29T14-15-00-08-00/000000.jpg" width="1200"/> </figure><!-- .post-thumbnail -->
<p><strong> Ув’язнення отримали бойовики, які намагались «прорвати» оборону ЗСУ під Роботиним. </strong></p>
<p>Про це <a href="https://t.me/SBUkr/11588" rel="nofollow" target="_blank">повідомила 29 березня</a> Служба безпеки України.</p>
<p>За даними відомства, зловмисники входили до складу окупаційних угруповань Південного військового округу збройних сил росії.</p>
<p>У лавах загарбників їх залучали до «м’ясних штурмів» передових позицій ЗСУ на східному та південному фронтах.</p>
<p>Насамперед мова йде про неодноразові спроби окупантів «прорвати» оборону українських захисників у районі Роботиного на Запоріжжі.</p>
<p>Усіх чотирьох зрадників було взято в полон під час запеклих боїв.</p>
<p>За матеріалами СБУ суд призначив їм 15 років тюрми.</p>
<p>Як встановило слідство, двоє засуджених є мешканцями тимчасово окупованих частин Донецької та Луганської областей.</p>
<p>Обидва добровільно «мобілізувалися» до складу російських військ ще на початку широкомасштабного вторгнення рф.</p>
<p>Там їм видали автоматичну зброю з боєприпасами і призначили стрільцями.</p>
<p>Після нетривалих занять на полігоні одного з бойовиків відрядили на Харківський напрямок, іншого — під Маріуполь.</p>
<p>Ще двоє засуджених — мешканці тимчасово окупованого Криму. До лав загарбників вони «записались» восени 2022 року.</p>
<p>Спочатку їх перекинули до Бердянська для облаштування російських укріпрайонів та блокпостів.</p>
<p>Згодом обох зрадників відправили в район Роботиного для штурму оборонних позицій ЗСУ.</p>
<p>На підставі зібраних доказів суд визнав двох бойовиків винними за трьома статтями Кримінального кодексу України:</p>
<ul>
<li>ч. 2 ст. 111 (державна зрада, вчинена в умовах воєнного стану);</li>
<li>ч. 1 ст. 258-3 (участь у терористичній групі чи терористичній організації);</li>
<li>ч. 2 ст. 260 (участь у непередбачених законом воєнізованих або збройних формуваннях).</li>
</ul>
<p>Злочинні дії ще двох зловмисників кваліфіковано за двома статтями Кримінального кодексу України:</p>
<ul>
<li>ч. 2 ст. 111 (державна зрада);</li>
<li>ч. 7 ст. 111-1 (колабораційна діяльність).</li>
</ul>
<p>Як <a href="https://armyinform.com.ua/2024/03/25/zatrymano-dvoh-zradnykiv-yaki-ohoronyaly-rosijski-kativni-pid-chas-okupacziyi-hersonshhyny/">повідомляла АрміяInform,</a> затримано двох зрадників, які охороняли російські катівні під час окупації Херсонщини.</p>
<h1></h1>
</div>
</div>
<div class='source'><p>Source: <a href="https://armyinform.com.ua/2024/03/29/chetvero-bojovykiv-shho-voyuvaly-proty-ukrayiny-otrymaly-po-15-rokiv/">https://armyinform.com.ua/2024/03/29/chetvero-bojovykiv-shho-voyuvaly-proty-ukrayiny-otrymaly-po-15-rokiv/</a></p></div>
</div>
</body></html>