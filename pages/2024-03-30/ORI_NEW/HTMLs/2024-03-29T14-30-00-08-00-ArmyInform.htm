<html><body>
<div class='article'>
<div class='title'><h1>Олександр Завітневич розповів, що потрібно зробити для подальшого поширення системи рекрутингу</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це він розповів у інтерв’ю АрміяInform.    — Насамперед, це гарантоване виконання...'/>
<meta property='published_time' content='2024-03-29T14:30:00+08:00'/>
<meta property='tags' content='stoprussia, агресія рф, Олександр Завітневич'/>
<meta property='images' content='https://armyinform.com.ua/wp-content/uploads/2024/02/zavitnevych.jpg'/>
Author: Army Inform
<br>
Categories: Новини
<br>
Description: Про це він розповів у інтерв’ю АрміяInform.    — Насамперед, це гарантоване виконання...
<br>
Published Time: 2024-03-29T14:30:00+08:00
<br>
Tags: stoprussia, агресія рф, Олександр Завітневич
<br>
Images: <a href="https://armyinform.com.ua/wp-content/uploads/2024/02/zavitnevych.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-03-29T14-30-00-08-00/000000.jpg" srcset="../../ORI/ArmyInform/Images/2024-03-29T14-30-00-08-00/000000.jpg" width="2000"/> </figure><!-- .post-thumbnail -->
<p><strong> Голова Комітету Верховної Ради України з питань національної безпеки, оборони та розвідки Олександр Завітневич повідомив, що потрібно зробити, щоб система рекрутингу набула подальшого поширення. </strong></p>
<p>Про це він <a href="https://armyinform.com.ua/2024/03/28/golova-komitetu-z-naczbezpeky-sprognozuvav-koly-mozhe-buty-predstavlenyj-u-radi-zakonoproyekt-pro-mobilizacziyu/">розповів</a> у інтерв’ю АрміяInform.</p>
<p>— Насамперед, це гарантоване виконання умов контракту, і в першу чергу з тих питань, про які я говорив вище — термін, зміст допідготовки, рівень забезпечення, умови проходження військової служби, отримання військовозобов’язаним соціального пакета.</p>
<p>По-друге, це щоденно вигравати битву за довіру людей, довіру до того, що військове відомство, депутатський корпус своєчасно реагують та роблять правильні висновки з кожної проблеми, яка мала місце з об’єктивних чи суб’єктивних причин у тому чи іншому підрозділі.</p>
<p>Ми живемо в умовах, коли ворог постійно формує антиукраїнську реальність, насаджує фейки щодо ситуації на фронті, мобілізації та інших заходів, які вживаються для посилення нашої обороноздатності.</p>
<p>Це реалії, які не можна ігнорувати і які потребують постійного удосконалення Ґатунку комунікації із суспільством, військовозобов’язаними.</p>
<p>У цьому процесі надзвичайно важливою є роль командирів, представників підрозділів, які можуть більш активно брати участь у співбесідах з потенційними рекрутерами, зустрічах, виступах у ЗМІ, і в такий спосіб знімати перестороги військовозобов’язаних, членів їхніх родин щодо військової служби.</p>
<p>Слід пам’ятати, все, що ми не скажемо з приводу тієї чи іншої проблеми, особливо, яка набула поширення в соціальних мережах, миттєво скаже ворог антиукраїнською риторикою або ж додумає на власний розсуд пересічний громадянин.</p>
<p>По-третє, вагомими складовими впровадження рекрутингової кампанії мають бути фільми, книги, суспільно-політичні, культурні заходи в масштабі держави, які покликані тримати авторитет військової служби та людей у військовій формі на найвищому рівні. У нас тільки-тільки зароджується культура пропускати військового в чергах, а під час зустрічі на вулицях, у публічних місцях — висловлювати слова вдячності за військову службу, — зазначив Олександр Завітневич.</p>
</div>
</div>
<div class='source'><p>Source: <a href="https://armyinform.com.ua/2024/03/29/oleksandr-zavitnevych-rozpoviv-shho-potribno-zrobyty-dlya-podalshogo-poshyrennya-systemy-rekrutyngu/">https://armyinform.com.ua/2024/03/29/oleksandr-zavitnevych-rozpoviv-shho-potribno-zrobyty-dlya-podalshogo-poshyrennya-systemy-rekrutyngu/</a></p></div>
</div>
</body></html>