<html><body>
<div class='article'>
<div class='title'><h1>Під час чергової «вилазки» затримали агентку фсб, яка наводила російські авіабомби на Сумщину</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це інформує Служба безпеки України.  «У результаті комплексних заходів затримано...'/>
<meta property='published_time' content='2024-03-29T10:23:00+08:00'/>
<meta property='tags' content='агресія рф, війна, вторгнення рф, СБУ'/>
<meta property='images' content='https://armyinform.com.ua/wp-content/uploads/2024/03/photo1711699286.jpeg,
https://armyinform.com.ua/wp-content/uploads/2024/03/photo1711699285.jpeg'/>
Author: Army Inform
<br>
Categories: Новини
<br>
Description: Про це інформує Служба безпеки України.  «У результаті комплексних заходів затримано...
<br>
Published Time: 2024-03-29T10:23:00+08:00
<br>
Tags: агресія рф, війна, вторгнення рф, СБУ
<br>
Images: <a href="https://armyinform.com.ua/wp-content/uploads/2024/03/photo1711699286.jpeg">000000.jpeg</a>&nbsp;<a href="https://armyinform.com.ua/wp-content/uploads/2024/03/photo1711699285.jpeg">000001.jpeg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../../ORI/ArmyInform/Images/2024-03-29T10-23-00-08-00/000000.jpeg" srcset="../../ORI/ArmyInform/Images/2024-03-29T10-23-00-08-00/000000.jpeg" width="1280"/> </figure><!-- .post-thumbnail -->
<p><strong> Контррозвідка Служби безпеки запобігла новим спробам агресора завдати вогневого ураження по місцях базування Сил оборони на Сумщині. </strong></p>
<p style="font-weight: 400;">Про це <a href="https://ssu.gov.ua/novyny/sbu-zatrymala-ahentku-fsb-yaka-navodyla-rosiiski-aviabomby-na-sumshchynu" rel="nofollow" target="_blank">інформує</a> Служба безпеки України.</p>
<p style="font-weight: 400;">«У результаті комплексних заходів затримано агентку фсб, яка готувала серію повітряних ударів по регіону, у тому числі із застосуванням керованих авіабомб», — йдеться в повідомленні.</p>
<p style="font-weight: 400;">Як зазначається, основними цілями ворога були оборонні позиції ЗСУ у 5-кілометровій зоні поблизу державного кордону України. Щоб виконати завдання, фігурантка мала вистежити локації українських військ, позначити їхні координати на карті і направити відповідний «звіт» окупантам.</p>
<p style="font-weight: 400;">«Передусім вона намагалась виявити опорні укріпрайони та встановити розташування підрозділів Сил оборони. Для цього російська агентка під виглядом пересічної громадянки обходила прикордонну місцевість та приховано фіксувала „потрібні“ об’єкти на камеру власного телефону», — розповіли у СБУ.</p>
<p style="font-weight: 400;">У відомстві зазначили, що співробітники СБУ задокументували злочинні дії фігурантки і затримали її на гарячому, коли вона намагалась зробити нову розвідувальну вилазку.</p>
<p style="font-weight: 400;">Одночасно було проведено комплексні заходи для убезпечення особового складу, озброєння та боєприпасів українських військ на території регіону.</p>
<p style="font-weight: 400;">За даними слідства, ворожою поплічницею виявилась місцева жителька, ідеологічна прихильниця рашизму. Після початку широкомасштабного вторгнення рф вона висловлювала в російських соцмережах антиукраїнські наративи.</p>
<img alt="" class="alignnone size-full wp-image-558951" height="853" loading="lazy" src="../../ORI/ArmyInform/Images/2024-03-29T10-23-00-08-00/000001.jpeg" srcset="../../ORI/ArmyInform/Images/2024-03-29T10-23-00-08-00/000001.jpeg" width="1280"/>
<p style="font-weight: 400;">Так вона потрапила в поле зору фсб і згодом була завербована ворожою спецслужбою.</p>
<p style="font-weight: 400;">Слідством встановлено, що спочатку зрадниця шпигувала для окупантів у прикордонному районі, де вона проживала. Але після його обстрілу рашистами жінку разом з її односельцями евакуювали до іншого населеного пункту Сумщини.</p>
<p style="font-weight: 400;">Там вона оформилась як переселенка і планувала за завданням фсб надалі збирати розвіддані про Сили оборони.</p>
<p style="font-weight: 400;">Під час обшуку в затриманої вилучено мобільні телефони, які вона використовувала для спілкування з російським куратором.</p>
<p style="font-weight: 400;">«Наразі слідчі Служби безпеки повідомили їй про підозру за ч. 2 ст. 111 Кримінального кодексу України (державна зрада, вчинена в умовах воєнного стану). Зловмисниця перебуває під вартою. Їй загрожує довічне ув’язнення», — йдеться в повідомленні.</p>
<p style="font-weight: 400;">Оперативні та слідчі заходи проводили співробітники СБУ в Сумській області за процесуального керівництва обласної прокуратури.</p>
<p>Як повідомляла АрміяInform, до суду <a href="https://armyinform.com.ua/2024/03/28/do-sudu-peredani-spravy-365-osib-yakyh-pidozryuyut-u-skoyenni-voyennyh-zlochyniv/">передані справи 365 осіб</a>, яких підозрюють у скоєнні воєнних злочинів.</p>
</div>
</div>
<div class='source'><p>Source: <a href="https://armyinform.com.ua/2024/03/29/pid-chas-chergovoyi-vylazky-zatrymaly-agentku-fsb-yaka-navodyla-rosijski-aviabomby-na-sumshhynu/">https://armyinform.com.ua/2024/03/29/pid-chas-chergovoyi-vylazky-zatrymaly-agentku-fsb-yaka-navodyla-rosijski-aviabomby-na-sumshhynu/</a></p></div>
</div>
</body></html>