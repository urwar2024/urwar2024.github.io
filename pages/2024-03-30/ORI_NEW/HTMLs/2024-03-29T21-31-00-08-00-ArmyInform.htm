<html><body>
<div class='article'>
<div class='title'><h1>Українські слідчі зафіксували 280 фактів сексуального насильства з боку окупантів</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Такі цифри з посиланням на Офіс генерального прокурора, були оприлюднені в...'/>
<meta property='published_time' content='2024-03-29T21:31:00+08:00'/>
<meta property='tags' content='воєнні злочини, Офіс Генерального прокурора, сексуальне насильство'/>
<meta property='images' content='https://armyinform.com.ua/wp-content/uploads/2024/03/genprokuratura_nasylstvo.jpg'/>
Author: Army Inform
<br>
Categories: Новини
<br>
Description: Такі цифри з посиланням на Офіс генерального прокурора, були оприлюднені в...
<br>
Published Time: 2024-03-29T21:31:00+08:00
<br>
Tags: воєнні злочини, Офіс Генерального прокурора, сексуальне насильство
<br>
Images: <a href="https://armyinform.com.ua/wp-content/uploads/2024/03/genprokuratura_nasylstvo.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="537" src="../../ORI/ArmyInform/Images/2024-03-29T21-31-00-08-00/000000.jpg" srcset="../../ORI/ArmyInform/Images/2024-03-29T21-31-00-08-00/000000.jpg" width="800"/> </figure><!-- .post-thumbnail -->
<p><strong> З них 101 випадок стосується насильства над чоловіками. </strong></p>
<p>Такі цифри <a href="https://gp.gov.ua/ua/posts/irina-didenko-nasilstvo-rosiiskix-viiskovix-nad-civilnimi-nosit-sistemnii-xarakter" rel="nofollow" target="_blank">з посиланням на Офіс генерального прокурора</a>, були оприлюднені в документальному фільмі-розслідуванні «Слідства.Інфо», що розповідає про російські катівні в Херсоні.</p>
<p>Виконавча директорка Анна Бабінець на презентації зізналась, що фільм став найстрашнішим з усього, над чим вона раніше працювала як співавторка.</p>
<p><em>«</em>Тема сексуального насильства табуйована суспільством, тому я щиро вдячна чоловікам, які розказали цю історію. Про скоєні злочини мають знати не лише в Україні, а й у світі<em>»,</em> – зазначила Анна Бабінець.</p>
<p>Один із героїв фільму, православний священник Сергій Чудинович пояснив, що прагнув заохотити інших говорити про пережите насильство.</p>
<p>«Я бачив відео людей, які потрапляли в полон до росіян, та потім акуратно обходили тему. Таким чином створюється неправильне інформаційне тло: ну, побував у полоні, ну, поговорили… Усе це обман. А проти обману треба постати і казати правду на тому рівні, якому її бачиш і розумієш», — розповів Сергій Чудинович.</p>
<p>За словами заступниці начальника Департаменту міжнародно-правового співробітництва Офісу Генпрокурора Ірини Діденко, весь масив зібраних доказів доводить, що насильство проти цивільних утримуваних має системний характер.</p>
<p>«Нам вдалося встановити, хто організував роботу катівні в Херсоні. За цим стоїть ціла організація, система, а не емоції. Коли ми почали досліджувати катівні на окупованих територіях та в росії — з’ясувалось, що там є спеціальні кімнати для катування, графіки катування. Тому в Офісі Генпрокурора триває робота з доведення причетності всієї вертикалі влади рф. І притягнення до відповідальності через міжнародні інстанції вищого керівництва рф», — зазначила Ірина Діденко.</p>
<p>Як <a href="https://armyinform.com.ua/2024/03/28/do-sudu-peredani-spravy-365-osib-yakyh-pidozryuyut-u-skoyenni-voyennyh-zlochyniv/">повідомляла АрміяInform</a>, до суду передані справи 365 осіб, яких підозрюють у скоєнні воєнних злочинів.</p>
</div>
</div>
<div class='source'><p>Source: <a href="https://armyinform.com.ua/2024/03/29/ukrayinski-slidchi-zafiksuvaly-280-faktiv-seksualnogo-nasylstva-z-boku-okupantiv/">https://armyinform.com.ua/2024/03/29/ukrayinski-slidchi-zafiksuvaly-280-faktiv-seksualnogo-nasylstva-z-boku-okupantiv/</a></p></div>
</div>
</body></html>