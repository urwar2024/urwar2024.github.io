<html><body>
<div class='article'>
<div class='title'><h1>На Сумщині висадили в повітря авіаційну ракету Х-59</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомило 29 березня Головне управління Нацполіції у Сумській області.    Ракет...'/>
<meta property='published_time' content='2024-03-29T20:32:00+08:00'/>
<meta property='tags' content=''/>
<meta property='images' content='https://armyinform.com.ua/wp-content/uploads/2024/03/sumshhyna_raketa-h-59.jpg'/>
Author: Army Inform
<br>
Categories: Новини
<br>
Description: Про це повідомило 29 березня Головне управління Нацполіції у Сумській області.    Ракет...
<br>
Published Time: 2024-03-29T20:32:00+08:00
<br>
Tags: 
<br>
Images: <a href="https://armyinform.com.ua/wp-content/uploads/2024/03/sumshhyna_raketa-h-59.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1198" sizes="(max-width: 1600px) 100vw, 1600px" src="../../ORI/ArmyInform/Images/2024-03-29T20-32-00-08-00/000000.jpg" srcset="../../ORI/ArmyInform/Images/2024-03-29T20-32-00-08-00/000000.jpg" width="1600"/> </figure><!-- .post-thumbnail -->
<p><strong> Ворожа ракета була виявлена у лісі неподалік одного із сіл Сумської області. Під час падіння вона не вибухнула, але отримала пошкодження корпусу і загубила двигун.  </strong></p>
<p>Про це <a href="https://youtu.be/gpscIXQ--sY?si=DMN51EcmWMF2n8mN" rel="nofollow" target="_blank">повідомило 29 березня</a> Головне управління Нацполіції у Сумській області.</p>
<p>Ракет знайшов поліцейський офіцер громади Іван Коваленко, який патрулював на автомобілі територію громади і помітив на узліссі продовгуватий предмет сірого кольору. Під’їхавши ближче, офіцер зрозумів, що виявив російську ракету. Він сфотографував знахідку та повідомив про неї на лінію 102.</p>
<p>Тож, співробітники відділу вибухотехнічної служби, вирушивши на виїзд вже розуміли, що цього разу матимуть справу з авіаційною ракетою Х-59 «Овод». Ця ракета класу «повітря — земля», близько семи метрів завдовжки, важить 930 кілограм та має потужну бойову частину вагою понад 280 кілограм. При влучанні в ціль — спричиняє серйозні руйнування та загибель людей. Подібна зброя, у разі виявлення, знищується системами протиповітряної оборони ще в польоті, але якщо не вибухнула під час падіння, то знешкоджується саперами на місці виявлення.</p>
<p>Мобільна група поліцейських саперів відділу вибухотехнічної служби ГУНП в Сумській області, оглянувши ракету та її частини, дистанційним шляхом відокремила бойову частину від корпусу, а потім здійснила її знищення за допомогою накладного заряду вибухівки неподалік від місця виявлення.</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/gpscIXQ--sY?feature=oembed" title="На Сумщині вибухотехніки поліції знешкодили авіаційну ракету Х 59" width="640"></iframe></p>
<p>Від вибуху зайнялася суха трава на узліссі біля поля, тож поліцейським довелося ще й гасити загоряння, аби полум’я не перекинулося на ліс.</p>
<p>В поліції нагадують, що у випадку виявлення будь-яких боєприпасів, підозрілих предметів, схожих на боєприпаси чи їх рештки, а особливо бомб, безпілотних літальних апаратів різних типів, ракет або їх залишків, ні в якому разі не підходьте близько до них, не чіпайте їх і не проводьте з ними жодних маніпуляцій.</p>
<p>Є дані про те, що ворог споряджає деяку свою зброю, яку використовує проти українців спеціальними пристроями відкладеної дії, що можуть спрацювати навіть через кілька годин, а то й діб після падіння.</p>
<p>Перше, що треба зробити у разі виявлення будь-якого вибухонебезпечного предмета, — відійти від знахідки не менше ніж на сотню метрів та повідомити про неї органи влади, військових чи поліцію, зателефонувавши на лінію 102. Сапери поліції прибудуть на місце та знешкодять знайдений вибухонебезпечний предмет.</p>
<p>Як <a href="https://armyinform.com.ua/2024/03/29/na-harkivshhyni-zneshkodyly-rosijsku-aviabombu/">повідомляла АрміяInform</a>, на Харківщині знешкодили російську авіабомбу.</p>
</div>
</div>
<div class='source'><p>Source: <a href="https://armyinform.com.ua/2024/03/29/na-sumshhyni-vysadyly-v-povitrya-aviaczijnu-raketu-h-59/">https://armyinform.com.ua/2024/03/29/na-sumshhyni-vysadyly-v-povitrya-aviaczijnu-raketu-h-59/</a></p></div>
</div>
</body></html>