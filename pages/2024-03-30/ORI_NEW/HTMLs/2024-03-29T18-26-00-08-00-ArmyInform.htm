<html><body>
<div class='article'>
<div class='title'><h1>Двом громадянам України повідомили про підозру за сприяння депортації до росії 15 українських дітей</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомила 29 березня Служба безпеки України.    За даними служби, серед...'/>
<meta property='published_time' content='2024-03-29T18:26:00+08:00'/>
<meta property='tags' content='викрадення дітей, воєнні злочини рф, СБУ'/>
<meta property='images' content='https://armyinform.com.ua/wp-content/uploads/2024/03/vykradachi-ditej.jpg'/>
Author: Army Inform
<br>
Categories: Новини
<br>
Description: Про це повідомила 29 березня Служба безпеки України.    За даними служби, серед...
<br>
Published Time: 2024-03-29T18:26:00+08:00
<br>
Tags: викрадення дітей, воєнні злочини рф, СБУ
<br>
Images: <a href="https://armyinform.com.ua/wp-content/uploads/2024/03/vykradachi-ditej.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="862" src="../../ORI/ArmyInform/Images/2024-03-29T18-26-00-08-00/000000.jpg" srcset="../../ORI/ArmyInform/Images/2024-03-29T18-26-00-08-00/000000.jpg" width="1280"/> <figcaption class="wp-caption-text">
		Фото Офісу Генерального прокурора</figcaption>
</figure><!-- .post-thumbnail -->
<p><strong> Слідчі задокументували насильницьке переміщення по тимчасово окупованій території України та подальшу депортацію до рф 15 вихованців захопленої на той час (липень 2022 року) Новопетрівської спеціальної школи на Миколаївщині. </strong></p>
<p>Про це <a href="https://ssu.gov.ua/novyny/sbu-povidomyla-pro-pidozru-poplichnykam-rashystiv-yaki-spryialy-deportatsii-do-rosii-15-ukrainskykh-ditei" rel="nofollow" target="_blank">повідомила 29 березня</a> Служба безпеки України.</p>
<p>За даними служби, серед виконавців злочину — так званий заступник очільника окупаційного «департаменту молоді та спорту Херсонської області». Його спільниця — призначена рашистами «ректорка» аграрного університету на тимчасово окупованій території регіону.</p>
<p>Щоб викрасти дітей із навчального закладу, до нього прибули 20 озброєних військовослужбовців країни-агресора.</p>
<p>Тоді рашисти забрали вихованців школи разом з директоркою установи та її чоловіком і примусово вивезли до окупованого у той період селища Степанівка на Херсонщині.</p>
<p>Там потерпілих очікували двоє фігурантів-псевдопосадовців, які організували примусове переміщення викрадених дітей і двох дорослих до місцевого річкового вокзалу.</p>
<p>Звідти потерпілих «під контролем» держави-агресора переправили на лівобережжя області, а потім автобусом — до Криму.</p>
<p>Звідти вихованців української школи поїздом вивезли до міста Анапа у Краснодарському краї.</p>
<p>За даними слідства, під час перебування депортованих дітей у рф представники держави-агресора заборонили їм використовувати українську мову та змушували співати гімн росії.</p>
<p>Згодом за підтримки міжнародних волонтерських організацій малолітніх потерпілих вдалося вивезти до третьої країни, щоб надалі повернути додому.</p>
<p>На підставі зібраних доказів слідчі СБУ заочно повідомили обом фігурантам з окупаційних органів росії про підозру за ч. 2 ст. 28, ч. 1 ст. 438 Кримінального кодексу України (порушення законів та звичаїв війни, вчинене за попередньою змовою групою осіб).</p>
<p>Оскільки підозрювані перебувають на тимчасово окупованій частині України, тривають комплексні заходи, щоб їх знайти та покарати.</p>
<p>Раніша <a href="https://armyinform.com.ua/2024/01/30/tabory-karczery-zalyakuvannya-i-poboyi-yak-rosiyany-denaczyfikuyut-ukrayinskyh-ditej/">АрміяInform писала</a>, що росіяни використовують табори, карцери, залякування і побої, щоб примусити українських дітей забути про Батьківщину.</p>
</div>
</div>
<div class='source'><p>Source: <a href="https://armyinform.com.ua/2024/03/29/dvom-gromadyanam-ukrayiny-povidomyly-pro-pidozru-za-spryyannya-deportacziyi-do-rosiyi-15-ukrayinskyh-ditej/">https://armyinform.com.ua/2024/03/29/dvom-gromadyanam-ukrayiny-povidomyly-pro-pidozru-za-spryyannya-deportacziyi-do-rosiyi-15-ukrayinskyh-ditej/</a></p></div>
</div>
</body></html>