<html><body>
<div class='article'>
<div class='title'><h1>Країни-учасниці Коаліції артилерії обговорили потреби Сил оборони України до 2027 року</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Важливо, Новини'/>
<meta property='description' content='Про це повідомило Міністерство оборони України.    В онлайн-засіданні Коаліції,...'/>
<meta property='published_time' content='2024-11-16T14:37:00+08:00'/>
<meta property='tags' content=''/>
<meta property='images' content='https://armyinform.com.ua/wp-content/uploads/2024/11/image_6728f0019dbe83.64882491-1.jpg'/>
Author: Army Inform
<br>
Categories: Важливо, Новини
<br>
Description: Про це повідомило Міністерство оборони України.    В онлайн-засіданні Коаліції,...
<br>
Published Time: 2024-11-16T14:37:00+08:00
<br>
Tags: 
<br>
Images: <a href="https://armyinform.com.ua/wp-content/uploads/2024/11/image_6728f0019dbe83.64882491-1.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1000" src="../../ORI/ArmyInform/Images/2024-11-16T14-37-00-08-00/000000.jpg" srcset="../../ORI/ArmyInform/Images/2024-11-16T14-37-00-08-00/000000.jpg" width="1500"/> </figure><!-- .post-thumbnail -->
<p><strong> Учасники Коаліції артилерійських спроможностей на підтримку України обговорили узгодження дорожньої карти, яка містить потреби Сил оборони України до 2027 року. </strong></p>
<p>Про це <a href="https://mod.gov.ua/news/2024/11/16/krayini-uchasniczi-koalicziyi-artileriyi-obgovorili-potrebi-sil-oboroni-ukrayini-do-2027-roku" rel="nofollow" target="_blank">повідомило</a> Міністерство оборони України.</p>
<p>В онлайн-засіданні Коаліції, співлідерами якої є Франція та США, взяли участь представники 14 держав, а також ЄС і НАТО.</p>
<p>Представники держав-учасниць обговорили потенційні внески кожної з них для забезпечення цих потреб, а також можливості інвестування в український ОПК.</p>
<p>Коаліція артилерії була започаткована у січні цього року в Парижі. ЇЇ учасниками є країни, які володіють передовими технологіями виробництва найкращих артилерійських систем, боєприпасів, засобів артилерійської розвідки, безпілотних систем цілевказання, а також систем управління вогнем.</p>
<p>Мета діяльності Коаліції передбачає, що до кінця 2027 року Сили оборони України мають набути стійких комплексних артилерійських можливостей та взаємосумісності з НАТО.</p>
<p>Це необхідно, аби посилити здатність української армії протистояти атакам росії та стримувати потенційні нові вторгнення, а також нівелювати вогневу перевагу росії, її бойові спроможності та налагодити оперативну сумісність з НАТО.</p>
<p>Коаліцію артилерії створено в рамках діяльності Контактної групи з питань оборони України (формат «Рамштайн»).</p>
<p>Зараз також функціонують такі коаліції, як Коаліція повітряних сил, Коаліція інтегрованої протиповітряної та протиракетної оборони, Коаліція бронетанкової техніки та маневреності, Коаліція морських спроможностей, Коаліція дронів, Коаліція розмінування та ІТ коаліція.</p>
</div>
</div>
<div class='source'><p>Source: <a href="https://armyinform.com.ua/2024/11/16/krayiny-uchasnyczi-koalicziyi-artyleriyi-obgovoryly-potreby-syl-oborony-ukrayiny-do-2027-roku/">https://armyinform.com.ua/2024/11/16/krayiny-uchasnyczi-koalicziyi-artyleriyi-obgovoryly-potreby-syl-oborony-ukrayiny-do-2027-roku/</a></p></div>
</div>
</body></html>