<html><body>
<div class='article'>
<div class='title'><h1>Україна і НАТО узгодили алгоритм дій в рамках заключного етапу створення Спільного центру JATEC</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє Міністерство оборони України.    JATEC створюється в рамках реалізації...'/>
<meta property='published_time' content='2024-11-16T19:13:00+08:00'/>
<meta property='tags' content='JATEC, Міністерство оборони України, НАТО'/>
<meta property='images' content='https://armyinform.com.ua/wp-content/uploads/2024/11/1_e696b135_0414967d31.webp'/>
Author: Army Inform
<br>
Categories: Новини
<br>
Description: Про це повідомляє Міністерство оборони України.    JATEC створюється в рамках реалізації...
<br>
Published Time: 2024-11-16T19:13:00+08:00
<br>
Tags: JATEC, Міністерство оборони України, НАТО
<br>
Images: <a href="https://armyinform.com.ua/wp-content/uploads/2024/11/1_e696b135_0414967d31.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../../ORI/ArmyInform/Images/2024-11-16T19-13-00-08-00/000000.png" srcset="../../ORI/ArmyInform/Images/2024-11-16T19-13-00-08-00/000000.png" width="1200"/> </figure><!-- .post-thumbnail -->
<p><strong> Делегація Міноборони на чолі із заступником міністра оборони України Анатолієм Клочком взяла участь в засіданні з обговорення питань розгортання Спільного центру НАТО-Україна з аналізу, підготовки та освіти (JATEC), яке відбулось у польському місті Бидґощ. </strong></p>
<p>Про це <a href="https://mod.gov.ua/news/2024/11/16/ukrayina-i-nato-uzgodili-algoritm-dij-v-ramkah-zaklyuchnogo-etapu-stvorennya-spilnogo-czentru-jatec" rel="nofollow" target="_blank">повідомляє</a> Міністерство оборони України.</p>
<p>JATEC створюється в рамках реалізації рішень Вашингтонського саміту Альянсу. Це буде перша спільна інституція України та НАТО.</p>
<p>«Центр допоможе Україні інтегруватися в структури Альянсу, сприятиме обміну досвідом між сторонами та пошуку рішень з посилення обороноздатності України та НАТО», – зазначив бригадний генерал Анатолій Клочко.</p>
<p>Учасники засідання обговорили реалізацію заходів, необхідних для створення Центру, і підтвердили намір розпочати його роботу на початку 2025 року.</p>
<p>Серед таких заходів – погодження необхідних юридичних процедур, зокрема забезпечення участі України у процесах управління та прийняття рішень у структурі Центру.</p>
<p>З боку Альянсу у заході взяли участь помічник генсека НАТО Томас Гоффус, головнокомандувач Об’єднаних збройних сил НАТО з питань трансформації адмірал П’єр Вандьє, генеральний менеджер Агенції НАТО з інформації та комунікації Людвіг Декампс та старший представник НАТО в Україні Патрік Тернер.</p>
<p>Також обговорили створення інформаційно-комунікаційної системи, яка дозволить організувати взаємодію та безпечний обмін даними між Україною та НАТО. Україна стане першою країною-партнером, з якою Альянс створить таку захищену систему.</p>
<p>Сторони узгодили перелік перших невідкладних проєктів, з опрацювання яких Центр розпочне свою діяльність.</p>
<p>Нагадуємо, <a href="https://armyinform.com.ua/2024/11/16/u-armiya-uzhe-900-raportiv-na-zminu-misczya-sluzhby/">у Армія+ уже 900 рапортів на зміну місця служби</a>.</p>
</div>
</div>
<div class='source'><p>Source: <a href="https://armyinform.com.ua/2024/11/16/ukrayina-i-nato-uzgodyly-algorytm-dij-v-ramkah-zaklyuchnogo-etapu-stvorennya-spilnogo-czentru-jatec/">https://armyinform.com.ua/2024/11/16/ukrayina-i-nato-uzgodyly-algorytm-dij-v-ramkah-zaklyuchnogo-etapu-stvorennya-spilnogo-czentru-jatec/</a></p></div>
</div>
</body></html>