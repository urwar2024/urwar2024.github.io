<html><body>
<div class='article'>
<div class='title'><h1>Окупанти почали завозити військову техніку на Курахівський напрямок незвичним маршрутом</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Такими спостереженнями поділився радник міського голови Маріуполя Петро Андрющенко в...'/>
<meta property='published_time' content='2024-11-16T09:59:00+08:00'/>
<meta property='tags' content='Курахівський напрямок, Маріуполь'/>
<meta property='images' content='https://armyinform.com.ua/wp-content/uploads/2024/11/5317021284992934518.jpg'/>
Author: Army Inform
<br>
Categories: Новини
<br>
Description: Такими спостереженнями поділився радник міського голови Маріуполя Петро Андрющенко в...
<br>
Published Time: 2024-11-16T09:59:00+08:00
<br>
Tags: Курахівський напрямок, Маріуполь
<br>
Images: <a href="https://armyinform.com.ua/wp-content/uploads/2024/11/5317021284992934518.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="864" src="../../ORI/ArmyInform/Images/2024-11-16T09-59-00-08-00/000000.jpg" srcset="../../ORI/ArmyInform/Images/2024-11-16T09-59-00-08-00/000000.jpg" width="1489"/> </figure><!-- .post-thumbnail -->
<p><strong> Україна фіксує збільшення руху техніки російської армії в тимчасово окупованому Маріуполі Донецької області.  </strong></p>
<p><span>Такими спостереженнями поділився радник міського голови Маріуполя Петро Андрющенко в </span><a href="https://www.youtube.com/watch?v=aDXWlQ2K0dM" rel="nofollow" target="_blank"><span>ефірі </span></a><span>Суспільного в суботу, 16 листопада. </span></p>
<p><span>«Такої активності ми не спостерігали давно, півтора року щонайменше. Ця активність досить незвична і місцями виглядає як хаотична. У чому відмінність від того, що було раніше? Ми бачимо, що тягнуть різного роду військову техніку (танки, БМП, БТР). Вся вона заїжджає з напрямку Бердянська чи Пологів (із Запорізької області). І далі, через Маріуполь, рухається на північ, в бік Волновахи», — розповів Петро Андрющенко. </span></p>
<p><span>За його словами, військова техніка далі бере участь в Курахівському наступі росіян, але незвичне в тому, що вона їде із Запорізької області. Раніше техніка рухалася на 90 відсотків з території рф і далі або через Маріуполь, або через Гранітне, але точно не із Запорізького напрямку.</span></p>
<p><span>«Це означає, що десь із лінії фронту на Запоріжжі росіяни її знімають і кидають на підкріплення там, де їх найбільша точка зусиль наразі», — додав Петро Андрющенко. </span></p>
<p><span>Він підкреслив, що фіксується також велика кількість вантажівок всіх видів, перекидання боєкомплектів. </span></p>
<p><span>«І це теж незвично. Бо вони розбирають оперативно-тактичні склади, які знаходяться на території Маріупольського району, Бердянського, Розівського. Тобто, те, що вони робили в якості запасів, коли готувалися до наступу на Запорізькому напрямку — все це знімається, переформатовується і перекидається в бік Волновахи і Курахового», — говорить радник міського голови Маріуполя.</span></p>
<p>Як повідомляла АрміяInform, минулої доби на Курахівському напрямку <a href="https://armyinform.com.ua/2024/11/16/na-pokrovskomu-napryamku-zsu-zupynyly-38-atak-voroga/">Сили оборони відбили 35 атак</a>. Окупанти намагалися просунутися вперед в районах Берестків, Новоселидівки, Вознесенки, Новодмитрівки, Максимільянівки, Дальнього та Антонівки.</p>
</div>
</div>
<div class='source'><p>Source: <a href="https://armyinform.com.ua/2024/11/16/okupanty-pochaly-zavozyty-vijskovu-tehniku-na-kurahivskyj-napryamok-nezvychnym-marshrutom/">https://armyinform.com.ua/2024/11/16/okupanty-pochaly-zavozyty-vijskovu-tehniku-na-kurahivskyj-napryamok-nezvychnym-marshrutom/</a></p></div>
</div>
</body></html>