<html><body><h1>Президент обговорив із міністром закордонних справ Японії посилення співпраці між країнами</h1><hr/>Published Time: 2024-11-16T18:52:00+08:00<br>Author: Army Inform<br>Description: Про це інформує сайт Глави держави.    Окремо Володимир Зеленський відзначив, що Такеші...<br>Images: <a href="https://armyinform.com.ua/wp-content/uploads/2024/11/01a42da329c0131b0e76cef1e4724858_1731762990_extra_large.jpeg">000000.jpeg</a><br>Categories: Новини<br>Tags: Володимир Зеленський, МЗС Японії, Такеші Іваєю<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="695" src="../Images/2024-11-16T18-52-00-08-00/000000.jpeg" srcset="../Images/2024-11-16T18-52-00-08-00/000000.jpeg" width="1043"> </img></figure><!-- .post-thumbnail -->
<p><strong>  Володимир Зеленський зустрівся з міністром закордонних справ Японії Такеші Іваєю, який після формування нового уряду здійснив свій перший двосторонній візит до України. </strong></p>
<p>Про це <a href="https://www.president.gov.ua/news/volodimir-zelenskij-obgovoriv-iz-ministrom-zakordonnih-sprav-94457" rel="nofollow" target="_blank">інформує</a> сайт Глави держави.</p>
<p>Окремо Володимир Зеленський відзначив, що Такеші Івая відвідав не лише Київ, але й інші українські міста, зокрема Бучу.</p>
<p>Президент подякував за послідовне підтримання суверенітету й територіальної цілісності України, а також за значну фінансову та гуманітарну допомогу з боку Японії, зокрема за передання нового пакету допомоги нашому енергосектору.</p>
<p>«Ви були на нашому боці з початку повномасштабного вторгнення Росії, ви нам допомагали. Ми високо цінуємо ту допомогу, яку уряд Японії та народ Японії надали Україні. Сума майже 12 мільярдів доларів – це загальна підтримка України під час цієї війни», – сказав Володимир Зеленський.</p>
<p>Окремо Президент подякував за виділення 3 млрд дол. у межах рішення G7 щодо кредиту на 50 млрд дол., який погашатимуть за рахунок доходів від заморожених російських активів.</p>
<p>Президент відзначив тісні відносини між Україною та Японією, а також висловив сподівання на те, що діалог на такому ж високому рівні продовжиться і з новим Премʼєр-міністром Японії Шігеру Ішібою.</p>
<p>«У світлі того, що відбувається з втручанням у війну Росії проти України північнокорейських військових, важливо обговорити, як запобігти збільшенню ескалації з боку Росії, уже разом з Північною Кореєю», – сказав він.</p>
<p>Володимир Зеленський і Такеші Івая домовились активізувати реалізацію двосторонньої безпекової угоди, яка була укладена 13 червня в Апулії.</p>
<p>Такеші Івая зазначив, що приїхав до України, щоб засвідчити незмінну позицію: Японія є і буде разом з Україною. Окремо він наголосив, що підтримує зміцнення двосторонніх відносин між країнами заради безпеки.</p>
<p>Серед інших тем переговорів – підтримання Формули миру з боку Японії та її подальше лідерство в імплементації пункту щодо ядерної безпеки, розширення економічної та гуманітарної співпраці, продовження й посилення санкцій проти Росії.</p>
<p>Володимир Зеленський також передав очільнику японського уряду запрошення відвідати Україну.</p>
<p>Нагадуємо, Володимир Зеленський <a href="https://armyinform.com.ua/2024/11/16/prezydent-ukrayinczi-shhodnya-dovodyat-svoyeyu-smilyvistyu-svoyeyu-stijkistyu-shho-mozhut-zupynyty-rosiyu/">провів сьогодні нараду з підготовки нашого внутрішнього Плану стійкості</a> – пункт про політику героїв.</p>
<p> </p>
</div><p>Source: <a href="https://armyinform.com.ua/2024/11/16/prezydent-obgovoryv-iz-ministrom-zakordonnyh-sprav-yaponiyi-posylennya-spivpraczi-mizh-krayinamy/">https://armyinform.com.ua/2024/11/16/prezydent-obgovoryv-iz-ministrom-zakordonnyh-sprav-yaponiyi-posylennya-spivpraczi-mizh-krayinamy/</a></p></body></html>