<html><body>
<div class='article'>
<div class='title'><h1>Від вето на F-16 до постачання 16 новітніх бойових машин: український досвід враховують у Болгарії</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини, Публікації'/>
<meta property='description' content='Наскільки вагомим є отримання F-16 для держави з-поза меж НАТО, дозволяє зрозуміти...'/>
<meta property='published_time' content='2024-11-15T07:03:00+08:00'/>
<meta property='tags' content='F-16, Lockheed Martin, Болгарія, Озброєння та техніка'/>
<meta property='images' content='https://armyinform.com.ua/wp-content/uploads/2024/11/01_golovna-4.webp,
https://armyinform.com.ua/wp-content/uploads/2024/10/01_golovna.webp,
https://armyinform.com.ua/wp-content/uploads/2024/11/02-7.webp,
https://armyinform.com.ua/wp-content/uploads/2024/11/03-6.webp,
https://armyinform.com.ua/wp-content/uploads/2024/11/01_golovna.webp,
https://armyinform.com.ua/wp-content/uploads/2024/11/04-5.webp,
https://armyinform.com.ua/wp-content/uploads/2024/11/05-4.webp,
https://armyinform.com.ua/wp-content/uploads/2024/09/01_golovna-7.jpg'/>
Author: Army Inform
<br>
Categories: Новини, Публікації
<br>
Description: Наскільки вагомим є отримання F-16 для держави з-поза меж НАТО, дозволяє зрозуміти...
<br>
Published Time: 2024-11-15T07:03:00+08:00
<br>
Tags: F-16, Lockheed Martin, Болгарія, Озброєння та техніка
<br>
Images: <a href="https://armyinform.com.ua/wp-content/uploads/2024/11/01_golovna-4.webp">000000.webp</a>&nbsp;<a href="https://armyinform.com.ua/wp-content/uploads/2024/10/01_golovna.webp">000001.webp</a>&nbsp;<a href="https://armyinform.com.ua/wp-content/uploads/2024/11/02-7.webp">000002.webp</a>&nbsp;<a href="https://armyinform.com.ua/wp-content/uploads/2024/11/03-6.webp">000003.webp</a>&nbsp;<a href="https://armyinform.com.ua/wp-content/uploads/2024/11/01_golovna.webp">000004.webp</a><br><a href="https://armyinform.com.ua/wp-content/uploads/2024/11/04-5.webp">000005.webp</a>&nbsp;<a href="https://armyinform.com.ua/wp-content/uploads/2024/11/05-4.webp">000006.webp</a>&nbsp;<a href="https://armyinform.com.ua/wp-content/uploads/2024/09/01_golovna-7.jpg">000007.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="615" src="../../ORI/ArmyInform/Images/2024-11-15T07-03-00-08-00/000000.png" srcset="../../ORI/ArmyInform/Images/2024-11-15T07-03-00-08-00/000000.png" width="1024"/> </figure><!-- .post-thumbnail -->
<p><strong> Україна отримала багатоцільові винищувачі F-16 Fighting Falcon раніше за низку європейських держав, які вже доволі давно є членами НАТО. Попри те, що деякі з країн Північноатлантичного альянсу, оновлюючи свій військовий авіапарк, відмовляються від F-16, інші лише прагнуть отримати «Бойових Соколів» і досі не спромоглися це зробити. </strong></p>
<p>Наскільки вагомим є отримання F-16 для держави з-поза меж НАТО, дозволяє зрозуміти приклад Болгарії — країни, яка долучилась до Організації Північноатлантичного договору два десятиліття тому, але досі не має винищувачів F-16 на озброєнні.</p>
<p>Про те, як Болгарія ініціювала закупівлю F-16 Fighting Falcon ще п’ять років тому, а тепер поспішає встигнути в отриманні «Бойових Соколів» за Україною хоча б до кінця 2025 року, розповідає АрміяInform.</p>
<p style="text-align: center;"><iframe allowfullscreen="allowfullscreen" frameborder="0" height="360" loading="lazy" scrolling="no" src="https://www.facebook.com/plugins/video.php?height=360&amp;href=https://www.facebook.com/watch/?v=8473842239365367&amp;rdid=s5PLWm3ylOBJmG0h&amp;show_text=false&amp;width=640" style="border: none; overflow: hidden;" width="640"><span class="mce_SELRES_start" data-mce-type="bookmark" style="display: inline-block; width: 0px; overflow: hidden; line-height: 0;">﻿</span><span class="mce_SELRES_start" data-mce-type="bookmark" style="display: inline-block; width: 0px; overflow: hidden; line-height: 0;">﻿</span></iframe></p>
<p><em>Успішний випробувальний політ першого болгарського винищувача F-16 Block 70 24 жовтня 2024 року (відео: Lockheed Martin)</em></p>
<p>Придбати F-16 складно з кількох причин. Серед них — отримання відповідного погодження, потреба навчити пілотів та персонал забезпечення, підготувати і забезпечити належну інфраструктуру. Необхідно також виділити з державного бюджету чималі кошти на придбання та обслуговування літаків.</p>
<p>Також слід знайти на ринку вільні F-16 новітніх модифікацій або придатні до модернізації бойові машини зі збереженим на достатньому для виправданої модернізації рівні льотним ресурсом. Найоптимальнішим варіантом, звичайно, є придбання нових винищувачів безпосередньо у виробника, однак черга замовлень розписана на роки вперед, тож зробити це швидко точно не вдасться.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/10/04/u-bij-idut-lyshe-staryky-abo-shho-spilnogo-v-niderlandskyh-f-16-sergiya-zhadana-ta-terminatora/" target="_blank"><div class="ai-readalso-content"><div class="ai-readalso-title">У бій ідуть лише «старики», або Що спільного в нідерландських F-16, Сергія Жадана та Термінатора</div></div><div class="ai-readalso-thumbnail"><img alt="У бій ідуть лише «старики», або Що спільного в нідерландських F-16, Сергія Жадана та Термінатора" src="../../ORI/ArmyInform/Images/2024-11-15T07-03-00-08-00/000001.png" srcset="../../ORI/ArmyInform/Images/2024-11-15T07-03-00-08-00/000001.png"/></div></a></figure>
<p>Ба більше, під час виконання замовляння можуть виникнути обставини, які змусять виробника відтермінувати попередньо запланований час поставки бойових літаків на місяці чи навіть роки. Саме так сталося із першим замовленням F-16 Fighting Falcon, яке Болгарія зробила ще в липні 2019 року.</p>
<p>Тоді Болгарія уклала угоду про закупівлю восьми F-16 найновітнішої модифікації Block 70 — шести одномісних і двох двомісних бойових машин. Крім того, договір передбачав придбання штатних авіаційних боєприпасів, обладнання та запчастин до літаків, а також навчання болгарських пілотів.</p>
<figure aria-describedby="caption-attachment-640303" class="wp-caption alignnone" id="attachment_640303" style="width: 1280px"><img alt="Перший болгарський F-16 Fighting Falcon Block 70 (фото: Lockheed Martin)" class="size-full wp-image-640303" height="853" loading="lazy" src="../../ORI/ArmyInform/Images/2024-11-15T07-03-00-08-00/000002.png" srcset="../../ORI/ArmyInform/Images/2024-11-15T07-03-00-08-00/000002.png" width="1280"/><figcaption class="wp-caption-text" id="caption-attachment-640303">Перший болгарський F-16 Fighting Falcon Block 70 (фото: Lockheed Martin)</figcaption></figure>
<p>Вартість угоди про закупівлю F-16 2019 року становила 1,265 мільярда доларів, що зробило її найбільшою військовою закупівлею в історії Болгарії після розпуску Організації Варшавського договору.</p>
<p>Тоді для укладання договору депутатам Народних зборів Болгарії — болгарського парламенту — довелося подолати вето з боку президента Болгарії Румена Радева. Своє рішення він мотивував відсутністю суспільного консенсусу щодо оборудки, а також тим, що замовлення не передбачало отримання повного комплекту штатного озброєння F-16.</p>
<p>Як колишній військовий льотчик Румен Радев знав, про що заявляв, адже через прагнення зменшити астрономічну для болгарського державного бюджету суму довелося переглянути початкові плани та обмежитись придбанням лише частини обладнання і боєприпасів.</p>
<p>Тоді, як повідомляє Андрій Харук у книзі «Бойовий сокіл. Історія F-16», Болгарія була змушена відмовитись від закупівлі керованих авіаційних бомб на користь звичайних, придбати лише два прицільні контейнери AN/AAQ-33 Sniper ATP та закупити лише 12 ракет AIM-9X та 13 ракет AIM-12OC-7.</p>
<figure aria-describedby="caption-attachment-640302" class="wp-caption alignnone" id="attachment_640302" style="width: 1500px"><img alt="Перший болгарський F-16 Fighting Falcon Block 70 (фото: Lockheed Martin)" class="size-full wp-image-640302" height="1000" loading="lazy" src="../../ORI/ArmyInform/Images/2024-11-15T07-03-00-08-00/000003.png" srcset="../../ORI/ArmyInform/Images/2024-11-15T07-03-00-08-00/000003.png" width="1500"/><figcaption class="wp-caption-text" id="caption-attachment-640302">Перший болгарський F-16 Fighting Falcon Block 70 (фото: Lockheed Martin)</figcaption></figure>
<p>Не менш вагому роль у визначенні позиції Румена Радева відіграла проросійська орієнтація тієї частини болгарського політикуму, яка намагалась протидіяти подальшій інтеграції Болгарії до Організації Північноатлантичного договору.</p>
<p>У будь-якому разі отримати перші винищувачі F-16 із замовлення 2019 року вчасно — до кінця 2023 року — Болгарії не вдалося. Виконання контракту відтермінували аж на кінець 2025 року.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/11/03/f-16-tom-kruz-i-top-gan-yak-meverik-dopomig-ukrayini-i-chy-zmozhe-dopomogty-shhe/" target="_blank"><div class="ai-readalso-content"><div class="ai-readalso-title">F-16, Том Круз і «Топ Ґан»: як «Меверік» допоміг Україні і чи зможе допомогти ще</div></div><div class="ai-readalso-thumbnail"><img alt="F-16, Том Круз і «Топ Ґан»: як «Меверік» допоміг Україні і чи зможе допомогти ще" src="../../ORI/ArmyInform/Images/2024-11-15T07-03-00-08-00/000004.png" srcset="../../ORI/ArmyInform/Images/2024-11-15T07-03-00-08-00/000004.png"/></div></a></figure>
<p>Судячи з усього, однією з причин, що обумовили відтермінування виконання контракту, певну роль, окрім коронокризи та збою із постачанням комплектуючих, відіграв широкомасштабний напад російської федерації на Україну.</p>
<p>Вже в листопаді 2022 року Болгарія уклала другий контракт, згідно з яким передбачено закупівлю восьми додаткових F-16 Fighting Falcon Block 70 — цього разу по чотири одно- та двомісні бойові машини. Постачання літаків за цим контрактом розпочнеться 2027 року.</p>
<figure aria-describedby="caption-attachment-640301" class="wp-caption alignnone" id="attachment_640301" style="width: 1500px"><img alt="Перший болгарський F-16 Fighting Falcon Block 70 (фото: Lockheed Martin)" class="size-full wp-image-640301" height="1000" loading="lazy" src="../../ORI/ArmyInform/Images/2024-11-15T07-03-00-08-00/000005.png" srcset="../../ORI/ArmyInform/Images/2024-11-15T07-03-00-08-00/000005.png" width="1500"/><figcaption class="wp-caption-text" id="caption-attachment-640301">Перший болгарський F-16 Fighting Falcon Block 70 (фото: Lockheed Martin)</figcaption></figure>
<p>Другий контракт аналогічний за сумою, однак його умови дещо вигідніші для Болгарії. Судячи з усього, отримати кращі умови болгари змогли насамперед через відтермінування виконання першої угоди.</p>
<p>Зокрема, згідно з новою угодою, болгарам вдалося придбати додаткові запасні частини, двигуни, радіолокаційні станції, контейнери для цілевказання, а також керовані авіаційні бомби та додаткову партію ракет класу «повітря — повітря».</p>
<p><iframe allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen="" frameborder="0" height="360" loading="lazy" referrerpolicy="strict-origin-when-cross-origin" src="https://www.youtube.com/embed/xPrdmGPbcFQ?feature=oembed" title="President of Bulgaria Fly in the Backseat of an US F-16 Fighting Falcon Figther Jet" width="640"></iframe></p>
<p>Широкомасштабний напад росії на Україну суттєво інтенсифікував діяльність країни у межах НАТО, вплинув на політичну ситуацію в Болгарії та позначився на позиції болгарських політиків.</p>
<p>13 вересня 2024 року Президент Болгарії Румен Радев <a href="https://www.bta.bg/en/news/bulgaria/741804-president-makes-demonstration-flight-with-f-16-fighter-at-us-air-force-s-invitat" rel="nofollow" target="_blank">здійснив демонстраційний політ</a> на винищувачі F-16. Він високо відгукнувся про льотні якості бойової машини, згадав свій досвід військового льотчика та свій перший політ на «Бойовому Соколі» 2005 року невдовзі після вступ Болгарії до НАТО.</p>
<figure aria-describedby="caption-attachment-640300" class="wp-caption alignnone" id="attachment_640300" style="width: 1000px"><img alt="Президент Румен Радев під час підготовки до демонстраційного польоту на борту винищувача F-16 (авіабаза «Граф Ігнатьєв», 13 вересня 2024 року / фото: Българската телеграфна агенция / Боян Ботев)" class="size-full wp-image-640300" height="748" loading="lazy" sizes="(max-width: 1000px) 100vw, 1000px" src="../../ORI/ArmyInform/Images/2024-11-15T07-03-00-08-00/000006.png" srcset="../../ORI/ArmyInform/Images/2024-11-15T07-03-00-08-00/000006.png" width="1000"/><figcaption class="wp-caption-text" id="caption-attachment-640300">Президент Румен Радев під час підготовки до демонстраційного польоту на борту винищувача F-16 (авіабаза «Граф Ігнатьєв», 13 вересня 2024 року / фото: Българската телеграфна агенция / Боян Ботев)</figcaption></figure>
<p>Також Президент Болгарії відзначив плідну співпрацю між ВПС Болгарії та Сполучених Штатів Америки, зокрема щодо підготовки болгарських пілотів задля опанування новітніх передових тактик та прийомів бойового застосування військової авіації.</p>
<p>Окремо Румен Радев наголосив на важливості отримання Болгарією винищувачів F-16 Fighting Falcon Block 70, що дозволить Військово-повітряним силам країни подолати обмеження застарілої радянської техніки.</p>
<figure class="kg-card ai-readalso-card"><a class="ai-readalso-container" href="https://armyinform.com.ua/2024/09/19/f-16-neperemozhnyj-u-povitryanomu-boyu-ale-stavsya-yedynyj-vynyatok/" target="_blank"><div class="ai-readalso-content"><div class="ai-readalso-title">F-16 непереможний у повітряному бою, але стався єдиний виняток</div></div><div class="ai-readalso-thumbnail"><img alt="F-16 непереможний у повітряному бою, але стався єдиний виняток" src="../../ORI/ArmyInform/Images/2024-11-15T07-03-00-08-00/000007.jpg" srcset="../../ORI/ArmyInform/Images/2024-11-15T07-03-00-08-00/000007.jpg"/></div></a></figure>
<p>24 жовтня 2024 року компанія Lockheed Martin повідомила про успішний політ першого болгарського винищувача F-16 Block 70. Під час нього льотчик-випробувач перевірив бойову машину і засвідчив її готовність до експлуатації.</p>
<p>Це стало значущою подією для Болгарії, засвідчивши подальше зміцнення оборонних зв’язків країни з НАТО, а також кроком, який дозволяє не лише наздогнати, але й у перспективі спробувати випередити Україну в опануванні винищувачів F-16 Fighting Falcon.</p>
<p>Це стане можливим завдяки тому, що Болгарія отримає найновішу на сьогодні модифікацію «Бойових Соколів» Block 70 напрямку від виробника. Втримати першість освоєння F-16 Україна зможе лише завдяки набутому досвіду та придбанню таких само новітніх бойових машин.</p>
<p><i><span>До речі, якщо вам цікаві не тільки історії героїв, але й інший спеціалізований та аналітичний контент про військову справу – </span></i><a href="https://t.me/armyofukraine" rel="nofollow" target="_blank"><b><i>підпишіться на телеграм-канал АрміяInform.</i></b></a></p>
</div>
</div>
<div class='source'><p>Source: <a href="https://armyinform.com.ua/2024/11/15/vid-veto-na-f-16-do-postachannya-16-novitnih-bojovyh-mashyn-ukrayinskyj-dosvid-vrahovuyut-u-bolgariyi/">https://armyinform.com.ua/2024/11/15/vid-veto-na-f-16-do-postachannya-16-novitnih-bojovyh-mashyn-ukrayinskyj-dosvid-vrahovuyut-u-bolgariyi/</a></p></div>
</div>
</body></html>