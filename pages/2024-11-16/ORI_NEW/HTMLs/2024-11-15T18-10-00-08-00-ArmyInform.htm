<html><body>
<div class='article'>
<div class='title'><h1>Діловий підхід до зради: судитимуть ексспівробітницю податкової, яка під час окупації Куп’янська працювала на ворога</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомляє Харківська обласна прокуратура.    За даними слідства, під час...'/>
<meta property='published_time' content='2024-11-15T18:10:00+08:00'/>
<meta property='tags' content='Харківська  обласна прокуратура, Харківська область, Харківщина'/>
<meta property='images' content='https://armyinform.com.ua/wp-content/uploads/2024/11/39f8a5e6-8c19-4cd2-abcb-8d59596f5392.jpg'/>
Author: Army Inform
<br>
Categories: Новини
<br>
Description: Про це повідомляє Харківська обласна прокуратура.    За даними слідства, під час...
<br>
Published Time: 2024-11-15T18:10:00+08:00
<br>
Tags: Харківська  обласна прокуратура, Харківська область, Харківщина
<br>
Images: <a href="https://armyinform.com.ua/wp-content/uploads/2024/11/39f8a5e6-8c19-4cd2-abcb-8d59596f5392.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1280" src="../../ORI/ArmyInform/Images/2024-11-15T18-10-00-08-00/000000.jpg" srcset="../../ORI/ArmyInform/Images/2024-11-15T18-10-00-08-00/000000.jpg" width="1033"/> </figure><!-- .post-thumbnail -->
<p><strong> Харківською обласною прокуратурою затверджено та направлено до суду обвинувальний акт стосовно 40-річної жінки за фактами державної зради, вчиненої в умовах воєнного стану, та колабораційної діяльності (ч. 2 ст. 111, ч. 7 ст. 111-1 КК України). </strong></p>
<p>Про це <a href="https://t.me/prokuratura_kharkiv/20184" rel="nofollow" target="_blank">повідомляє</a> Харківська обласна прокуратура.</p>
<p>За даними слідства, під час захоплення м. Купʼянськ обвинувачена добровільно пішла на співпрацю з ворогом. На той момент вона обіймала посаду старшого державного інспектора Куп’янського відділу по роботі з податковим боргом ГУ Державної податкової служби в Харківській області.</p>
<p>Вже при окупантах вона пройшла співбесіду та атестацію з представниками окупаційних військ на зайняття посади «ведущий специалист отдела регистрации и приемки отчетности Налоговой службы Харьковской области».</p>
<p>Вона передала наявні дані платників податків на території Куп’янського району Харківської області представникам рф та забезпечила ведення баз даних осіб, які проживають на тимчасово окупованій території і вимушені здійснювати обов’язкові платежі представникам окупаційної влади. Зрадниця вносила відомості до «Реестра предпринимателей без образования юридического лица, осуществляющих деятельность в Харьковской области». Якщо люди не погоджувались працювати за російськими законами, їх попереджали, що будуть неприємності: підприємницька діяльність буде припинена, а приміщення та товари конфісковані.</p>
<p>У вересні 2022 року, перед деокупацією ЗСУ Харківщини, фігурантка втекла на територію рф.</p>
<p>Обвинувачена перебуває в розшуку. Її судитимуть заочно в Червонозаводському районному суді м. Харкова.</p>
<p>Максимальна санкція, яка загрожує фігурантці, — довічне позбавлення волі.</p>
<p>Нагадуємо, <a href="https://armyinform.com.ua/2024/11/15/katuvav-veteraniv-ato-na-harkivshhyni-sudytymut-urodzhenczya-hersona-yakyj-sluzhyt-v-armiyi-rf/">судитимуть уродженця Херсона</a>, який служить в армії рф.</p>
</div>
</div>
<div class='source'><p>Source: <a href="https://armyinform.com.ua/2024/11/15/dilovyj-pidhid-do-zrady-sudytymut-eks-spivrobitnyczyu-podatkovoyi-yaka-pid-chas-okupacziyi-kupyanska-praczyuvala-na-voroga/">https://armyinform.com.ua/2024/11/15/dilovyj-pidhid-do-zrady-sudytymut-eks-spivrobitnyczyu-podatkovoyi-yaka-pid-chas-okupacziyi-kupyanska-praczyuvala-na-voroga/</a></p></div>
</div>
</body></html>