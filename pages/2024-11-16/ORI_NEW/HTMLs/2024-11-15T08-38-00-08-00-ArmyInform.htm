<html><body>
<div class='article'>
<div class='title'><h1>Сили оборони знищили танк, 2 МТЛБ та десант ворога, що хотів під прикриттям туману закріпитися на околиці Куп’янська</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це в ефірі національного телемарафону «Єдині новини» розповів командир батальйону...'/>
<meta property='published_time' content='2024-11-15T08:38:00+08:00'/>
<meta property='tags' content='Ахіллес, Куп‘янськ, Купʼянський напрямок, Харківська область, Харківщина, Хроніка війни'/>
<meta property='images' content='https://armyinform.com.ua/wp-content/uploads/2024/10/nevfy.jpg'/>
Author: Army Inform
<br>
Categories: Новини
<br>
Description: Про це в ефірі національного телемарафону «Єдині новини» розповів командир батальйону...
<br>
Published Time: 2024-11-15T08:38:00+08:00
<br>
Tags: Ахіллес, Куп‘янськ, Купʼянський напрямок, Харківська область, Харківщина, Хроніка війни
<br>
Images: <a href="https://armyinform.com.ua/wp-content/uploads/2024/10/nevfy.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="1267" sizes="(max-width: 1900px) 100vw, 1900px" src="../../ORI/ArmyInform/Images/2024-11-15T08-38-00-08-00/000000.jpg" srcset="../../ORI/ArmyInform/Images/2024-11-15T08-38-00-08-00/000000.jpg" width="1900"/> <figcaption class="wp-caption-text">
		Ілюстративне фото</figcaption>
</figure><!-- .post-thumbnail -->
<p><strong> Густий туман дозволив ворожій бронетехніці з десантом просунутись до меж житлової забудови Куп’янська на Харківщині. Бійці Сил оборони спочатку підбили танк та 2 «мотолиги», а потім впродовж кількох годин знищили російських піхотинців, які спробували закріпитися на околиці міста. </strong></p>
<p>Про це в ефірі національного телемарафону «Єдині новини» <a href="https://youtu.be/j5TqaWCCdUg" rel="nofollow" target="_blank">розповів</a> командир батальйону ударних безпілотних авіаційних комплексів «Ахіллес» 92 окремої штурмової бригади імені кошового отамана Івана Сірка капітан Юрій Федоренко.</p>
<p>— Користуючись погодними умовами, туманом, противнику вдалось заїхати близько житлової забудови — це Лівобережний Куп’янськ. Але він був своєчасно виявлений, — сказав він.</p>
<p>Спочатку бійці Сил оборони спочатку підбили бронетехніку ворога.</p>
<p>— Колона з трьох одиниць техніки — це один танчик і 2 МТЛБ — були знищені Силами оборони, — повідомив командир українських дронарів.</p>
<p>Потім впродовж кількох годин було знищено також ворожих піхотинців, які намагалися закріпитися на околиці міста.</p>
<p>— Ті, кому вдалося спішитись, протягом найближчих 5-6 годин також були ліквідовані. Станом на сьогоднішній день противника у Куп’янську Лівобережному немає. Ситуація дуже складна, але Силами оборони контрольована, — наголосив військовий.</p>
<p>Юрій Федоренко нагадав, що росіяни вже не впоралися із завданням захопити Куп’янськ до 1 листопада і тепер розраховують зробити це хоча б до Нового року.</p>
<p>— Кожного дня і кожної ночі йде жорсткий спротив, тому що ворог намагається виконати поставлене завдання. Спочатку в нього було до 1 листопада оволодіти Куп’янськом-Вузловим, Куп’янськом Лівобережним. Зараз строки змістилися, це завдання противник не виконав, тепер вони мають виконати завдання до Нового року, — сказав командир «Ахіллеса».</p>
<p>Раніше АрміяInform повідомляла, що <a href="https://armyinform.com.ua/2024/11/14/syly-oborony-znyshhyly-okupantiv-yaki-namagalysya-zakripytysya-v-kupyansku/">Сили оборони знищили окупантів, які намагалися закріпитися в Куп’янську</a>.</p>
</div>
</div>
<div class='source'><p>Source: <a href="https://armyinform.com.ua/2024/11/15/do-kupyanska-rosiyany-pronykly-zavdyaky-tumanu-vorozhi-tank-2-mtlb-ta-desant-znyshhyly/">https://armyinform.com.ua/2024/11/15/do-kupyanska-rosiyany-pronykly-zavdyaky-tumanu-vorozhi-tank-2-mtlb-ta-desant-znyshhyly/</a></p></div>
</div>
</body></html>