<html><body>
<div class='article'>
<div class='title'><h1>Міноборони та НАЗК розробили рекомендації з усунення корупційних ризиків у тилових закупівлях для ЗСУ</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомили в МОУ.    Оборонне відомство активно працює над приведенням тилових...'/>
<meta property='published_time' content='2024-11-15T12:37:00+08:00'/>
<meta property='tags' content='антикорупційна політика, закупівлі для армії, Міністерство оборони, НАЗК'/>
<meta property='images' content='https://armyinform.com.ua/wp-content/uploads/2024/11/whats_app_image_2024_11_15_at_11_27_12_5c8709395d.webp'/>
Author: Army Inform
<br>
Categories: Новини
<br>
Description: Про це повідомили в МОУ.    Оборонне відомство активно працює над приведенням тилових...
<br>
Published Time: 2024-11-15T12:37:00+08:00
<br>
Tags: антикорупційна політика, закупівлі для армії, Міністерство оборони, НАЗК
<br>
Images: <a href="https://armyinform.com.ua/wp-content/uploads/2024/11/whats_app_image_2024_11_15_at_11_27_12_5c8709395d.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../../ORI/ArmyInform/Images/2024-11-15T12-37-00-08-00/000000.png" srcset="../../ORI/ArmyInform/Images/2024-11-15T12-37-00-08-00/000000.png" width="1200"/> </figure><!-- .post-thumbnail -->
<p><strong> Національне агентство з питань запобігання корупції (НАЗК) спільно з Міністерством оборони України представило нове дослідження, яке ідентифікує основні корупційні ризики в системі тилових закупівель для Збройних Сил України та пропонує рекомендації для їх усунення. </strong></p>
<p>Про це <a href="https://mod.gov.ua/news/2024/11/15/minoboroni-ta-nazk-rozrobili-rekomendacziyi-z-usunennya-korupczijnih-rizikiv-u-tilovih-zakupivlyah-dlya-zsu" rel="nofollow" target="_blank">повідомили</a> в МОУ.</p>
<p>Оборонне відомство активно працює над приведенням тилових закупівель до стандартів НАТО.</p>
<p>Тому розроблені рекомендації враховують вимоги євроатлантичної інтеграції України та спрямовані на підвищення ефективності процесів закупівель, зокрема з акцентом на забезпеченні прозорості, конкурентності та відповідальності.</p>
<p>Цього року бюджет тилових закупівель Міноборони досяг рекордних 73 млрд грн. Під час воєнного стану вдалося заощадити 17,2 млрд грн, що дозволило закупити додаткові обсяги харчування, пального та речового майна.</p>
<p>«Завдяки залученню 45 нових українських виробників ми зміцнили внутрішній ринок, а також заклали основу для закупівель 2025 року, що дозволить бізнесу підготуватися до майбутніх торгів. Ми активно співпрацюємо з НАЗК, щоб отримати професійний фідбек і продовжувати вдосконалювати процеси тилових закупівель, підвищуючи їх ефективність та прозорість», — заявив Гліб Канєвський, директор Департаменту політики закупівель Міноборони.</p>
<p>Дослідження НАЗК також враховує напрацювання Стратегічного огляду оборонних закупівель, розробленого Міністерством оборони у співпраці з міжнародними фахівцями в межах Комплексного пакета допомоги НАТО для України.</p>
<p>На основі цих рекомендацій Міноборони вже формує детальний план дій для імплементації нових стандартів, що відповідатимуть високим євроатлантичним вимогам та сприятимуть зменшенню корупційних ризиків.</p>
<p>Розроблені рекомендації підготовлені за підтримки Центру доброчесності в секторі оборони (CIDS) при Міністерстві оборони Норвегії.</p>
<p>Повний текст дослідження доступний <a href="https://nazk.gov.ua/uk/uk/oborona/" rel="nofollow" target="_blank">на сайті НАЗК</a> українською та англійською мовами.</p>
</div>
</div>
<div class='source'><p>Source: <a href="https://armyinform.com.ua/2024/11/15/minoborony-ta-nazk-rozrobyly-rekomendacziyi-z-usunennya-korupczijnyh-ryzykiv-u-tylovyh-zakupivlyah-dlya-zsu/">https://armyinform.com.ua/2024/11/15/minoborony-ta-nazk-rozrobyly-rekomendacziyi-z-usunennya-korupczijnyh-ryzykiv-u-tylovyh-zakupivlyah-dlya-zsu/</a></p></div>
</div>
</body></html>