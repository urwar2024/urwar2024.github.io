<html><body>
<div class='article'>
<div class='title'><h1>ЗСУ відбили всі атаки на Торецькому напрямку, на Курахівському — тривають бої</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Новини'/>
<meta property='description' content='Про це повідомив Генеральний штаб ЗСУ станом на 22:00 14 листопада.    Російські...'/>
<meta property='published_time' content='2024-11-15T07:06:00+08:00'/>
<meta property='tags' content='генштаб зсу, Ситуація на фронті'/>
<meta property='images' content='https://armyinform.com.ua/wp-content/uploads/2024/11/467150266_913613000951779_1171400525314152289_n.jpg'/>
Author: Army Inform
<br>
Categories: Новини
<br>
Description: Про це повідомив Генеральний штаб ЗСУ станом на 22:00 14 листопада.    Російські...
<br>
Published Time: 2024-11-15T07:06:00+08:00
<br>
Tags: генштаб зсу, Ситуація на фронті
<br>
Images: <a href="https://armyinform.com.ua/wp-content/uploads/2024/11/467150266_913613000951779_1171400525314152289_n.jpg">000000.jpg</a>
</div>
<br>
<div class='content'>
<div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="720" src="../../ORI/ArmyInform/Images/2024-11-15T07-06-00-08-00/000000.jpg" srcset="../../ORI/ArmyInform/Images/2024-11-15T07-06-00-08-00/000000.jpg" width="1079"/> </figure><!-- .post-thumbnail -->
<p><strong> Загалом від початку минулої доби відбулося 138 бойових зіткнень. Українські захисники продовжують рішуче давати відсіч спробам противника просунутися вглиб нашої території, завдаючи йому вогневого ураження.  </strong></p>
<p>Про це <a href="https://www.facebook.com/GeneralStaff.ua/posts/pfbid0XMbjqARtZSTcJga1NxPMf6EG7LXEuLwENbA1ztLmLkSEGhF9gimsHiYGpAgyF5qTl?locale=uk_UA" rel="nofollow" target="_blank">повідомив</a> Генеральний штаб ЗСУ станом на 22:00 14 листопада.</p>
<p>Російські загарбники завдали по території України 45 авіаударів, скинули 87 керованих авіаційних бомб. Крім цього, залучили для ураження понад 400 дронів-камікадзе та здійснили понад три тисячі обстрілів по позиціях наших військ і населених пунктах.</p>
<p><strong>На Харківському напрямку</strong> противник чотири рази марно штурмував позиції наших підрозділів у районі Тихого та Вовчанська. Водночас авіація ворога завдала удару двома авіабомбами по населеному пункту Слатине.</p>
<p><strong>На Куп’янському напрямку</strong> агресор проводив наступальні дії біля Голубівки, Петропавлівки, Піщаного, Глушківки, Зеленого Гаю, Загризового, Кругляківки, Першотравневого та Лозової. Українські захисники зупинили всі десять ворожих атак.</p>
<p><strong>На Лиманському напрямку</strong> російські загарбники дев’ять разів атакували позиції Сил оборони поблизу населених пунктів Катеринівка, Дружелюбівка, Невське, Терни та Торське. Також на цьому напрямку ворог завдав ударів штурмовою та бомбардувальною авіацією в районі Серебрянського лісу.</p>
<p><strong>На Сіверському напрямку</strong> наші захисники відбили два штурми окупаційних військ у бік Верхньокам’янського.</p>
<p><strong>На Краматорському напрямку</strong> за підтримки авіації ворог штурмував наші позиції поблизу Предтечиного. Сили оборони зупинили всі атаки загарбників.</p>
<p>Завдаючи авіаційних ударів <strong>на Торецькому напрямку</strong>, росіяни 10 разів штурмували позиції українських підрозділів біля населених пунктів Диліївка, Торецьк та Щербинівка. Тут всі атаки також завершились невдачею для окупантів.</p>
<p><strong>На Покровському напрямку</strong> противник атакував у районах населених пунктів Промінь, Лисівка, Сухий Яр, Пушкіне, Жовте та Пустинка. Наші захисники зупинили 18 штурмових дій противника, ще п’ять боєзіткнень тривають до цього часу.</p>
<p>На цьому напрямку, за попередніми даними, було знешкоджено понад 300 окупантів, з них 144 — безповоротно. Також знищено один міномет, 11 одиниць автомобільної техніки, три мотоцикли та одну окопну станцію радіоелектронної боротьби. До того ж пошкоджено один танк.</p>
<p><strong>На Курахівському напрямку </strong>ворог не полишає спроб прорвати нашу оборону поблизу населених пунктів Берестки, Сонцівка, Іллінка, Новоселидівка, Зоря, Дальне та Костянтинівка. 18 боєзіткнень завершено, ще стільки ж — досі продовжуються.</p>
<p>На цьому напрямку, за попередніми даними, втрати ворога безповоротними та пораненими склали 137 осіб. Також знищено один танк, шість одиниць автомобільної техніки, два мотоцикли, одну окопну станцію радіоелектронної боротьби та пошкоджено одну ворожу БМП.</p>
<p><strong>На Времівському напрямку</strong> ворог 12 разів намагався прорвати оборону наших захисників в районах населених пунктів Макарівка, Янтарне, Рівнопіль, Новодарівка. Разом з тим скинув на Темирівку, Сухі Яли, Велику Новосілку та Шевченко 15 керованих авіаційних бомб, населений пункт Урожайне зазнав ударів штурмової авіації.</p>
<p><strong>На Оріхівському напрямку</strong> війська загарбників два рази штурмували позиції Сил оборони поблизу Новоданилівки.</p>
<p><strong>На Придніпровському напрямку</strong> противник не полишає спроб вибити наші підрозділи із займаних позицій. Чотири невдалі штурми позиції українських воїнів здійснив агресор протягом дня.</p>
<p>На решті напрямків — без особливих змін.</p>
</div>
</div>
<div class='source'><p>Source: <a href="https://armyinform.com.ua/2024/11/15/zsu-vidbyly-vsi-ataky-na-toreczkomu-napryamku-na-kurahivskomu-tryvayut-boyi/">https://armyinform.com.ua/2024/11/15/zsu-vidbyly-vsi-ataky-na-toreczkomu-napryamku-na-kurahivskomu-tryvayut-boyi/</a></p></div>
</div>
</body></html>