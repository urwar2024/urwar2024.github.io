<html><body>
<div class='article'>
<div class='title'><h1>Історія воїна ЗСУ Тараса: в Іспанії притопив яхту російського чиновника, нині ремонтує американські «Бредлі»</h1></div>
<hr/>
<div class='metadata'>
<meta property='author' content='Army Inform'/>
<meta property='categories' content='Life story, Новини'/>
<meta property='description' content='Чому вирішив притопити яхту голови рособоронекспорту? Та чи складно працювати з двигуном...'/>
<meta property='published_time' content='2024-11-15T06:22:00+08:00'/>
<meta property='tags' content='Лайфсторі, мобілізація, ремонт техніки, Сили логістики'/>
<meta property='images' content='https://armyinform.com.ua/wp-content/uploads/2024/11/221211lifestory.webp'/>
Author: Army Inform
<br>
Categories: Life story, Новини
<br>
Description: Чому вирішив притопити яхту голови рособоронекспорту? Та чи складно працювати з двигуном...
<br>
Published Time: 2024-11-15T06:22:00+08:00
<br>
Tags: Лайфсторі, мобілізація, ремонт техніки, Сили логістики
<br>
Images: <a href="https://armyinform.com.ua/wp-content/uploads/2024/11/221211lifestory.webp">000000.webp</a>
</div>
<br>
<div class='content'>
<div class="single-content">
<figure class="post-thumbnail">
<img alt="Колаж Віталія Солоного / АрміяInform" class="attachment-post-thumbnail size-post-thumbnail wp-post-image" height="1125" sizes="(max-width: 2000px) 100vw, 2000px" src="../../ORI/ArmyInform/Images/2024-11-15T06-22-00-08-00/000000.png" srcset="../../ORI/ArmyInform/Images/2024-11-15T06-22-00-08-00/000000.png" width="2000"/> <figcaption class="wp-caption-text">
		Колаж Віталія Солоного / АрміяInform</figcaption>
</figure><!-- .post-thumbnail -->
<p><strong> Майстру-дизелісту, фахівцю з питань регулювання дизельних помп солдату ЗСУ Тарасу — 57 років. Він служить у підрозділі, що займається ремонтом військової техніки та підпорядковується командуванню Сил логістики. </strong></p>
<p>Чому вирішив притопити яхту голови рособоронекспорту? Та чи складно працювати з двигуном «Бредлі»? Про це він розповів АрміяInform.</p>
<h2><strong>В Іспанії зарплата була 250 доларів на добу</strong></h2>
<p>На момент широкомасштабного вторгнення я працював в Іспанії на посаді старшого механіка на яхті «Леді Анастасія».</p>
<p>Зарплата була 250 доларів на добу. Тоді в мене було єдине бажання: заробити добру суму грошей, щоб забезпечити собі пенсію і повернутись в Україну, і тут вже дідувати.</p>
<p>У перші дні вторгнення на відео я побачив, як ракета влучає у багатоповерховий будинок на вулиці Лобановського в Києві… Тоді я вже остаточно ухвалив рішення, що далі так бути не може і треба щось робити.</p>
<p>Я вирішив затопити яхту, на якій працював. Чому саме цю яхту я вирішив затопити? Тому що її господар — Міхєєв Олександр Олександрович — є головою російської компанії рособоронекспорт. І якраз він є причетним до виробництва ракет, які на нас летять.</p>
<p>Я ж старший механік, доступ до машинного відділення в мене цілодобовий. Я відкрив кінгстон, щоб затопити яхту. Вода пішла в машинне відділення… Але на борту судна ще було в нас троє членів екіпажу: наші хлопці з Одеси. І тут, як-то кажуть «землячки допомогли»: почали галасувати, що, мовляв, ми ж втратимо роботу… Ну, вони й повідомили місцевій поліції.</p>
<h2><strong>1 березня я прийшов до Дніпровського ТЦК</strong></h2>
<p>Ремонтна бригада з порту привезла причеп з величезною помпою, вони зуміли перекрити кінгстон, який я відкрив. Яхту не вдалось затопити, але притопив я її непогано.</p>
<p>Вона потім була арештована і досі стоїть так само в порту Адріана без руху. Тобто виведена з ладу. Взагалі-то це суперова яхта, завдовжки 50 метрів, у ній є люксові каюти, салони…</p>
<p>Звісно, мене заарештували. Затримали, точніше. Привезли до поліцейського відділку, де я мусив чекати суду. Але суддя ухвалила рішення: іспанській стороні збитків не було ніяких завдано, тому немає законних підстав мене затримувати, і я можу їхати додому.</p>
<p>Коли я цю історію вчинив в Іспанії, то сам собі сказав: для чого мені та робота, якщо в мене країни може не бути… Тому всім можу сказати: спершу давайте відстоїмо свою країну, а потім вже про власний бізнес будемо думати, про власні інтереси.</p>
<p>…Коли я вже заїхав в Україну, мене супроводжував Роман Ратушний. Це наш герой, він загинув у 2022 році. Київський активіст. Друг мого сина. Син мій, до речі, теж служить у Силах оборони.</p>
<p>І 1 березня я прийшов до Дніпровського ТЦК.</p>
<p>І от нині вже два з половиною роки служу тут, займаюся ремонтом військової техніки. Скоро мені виповниться 58 років.</p>
<h2><strong>Двигун «Бредлі» можна порівняти з двигуном КамАЗа, хоча американський — трохи більший, трохи складніший і набагато якісніший</strong></h2>
<p>Зараз якщо є в наявності всі запчастини, то в середньому я витрачаю 5-6 днів для видачі одного паливного насоса високого тиску для двигуна УТД-20. Чому так довго? Тому що я роблю повний капітальний ремонт, тобто розбираю насос до останнього гвинтика.</p>
<p>Водночас із цими завданнями я займався й паливними насосами для камазівського двигуна, який на БТР-80 стоїть.</p>
<p>Я вже ремонтував і «Бредлі»: лагодив паливну апаратуру. Вона цікава, складніша, ніж класичний принцип паливної апаратури.</p>
<p>Двигун у «Бредлі» звичайний V-образний, восьмициліндровий, чотиритактний, як і всі двигуни, нічого там такого особливо космічного… Двигун «Бредлі» можна порівняти з двигуном КамАЗа, хоча американський — трохи більший, трохи складніший і набагато якісніший.</p>
<p>…Я вам так скажу: у 50 і більше років можна і жити, і служити. І це навіть потрібно робити, тож, хто має фах, хто має професію, той може стати до ремонту і до якоїсь іншої допомоги.</p>
<p>Хлопці, допомагайте нашій армії, допомагайте нашій країні, бо не приведи, Господи, ми її втратимо. Тому всіх закликаю до оборони.</p>
</div>
</div>
<div class='source'><p>Source: <a href="https://armyinform.com.ua/2024/11/15/istoriya-voyina-zsu-tarasa-v-ispaniyi-prytopyv-yahtu-rosijskogo-chynovnyka-nyni-remontuye-amerykanski-bredli/">https://armyinform.com.ua/2024/11/15/istoriya-voyina-zsu-tarasa-v-ispaniyi-prytopyv-yahtu-rosijskogo-chynovnyka-nyni-remontuye-amerykanski-bredli/</a></p></div>
</div>
</body></html>