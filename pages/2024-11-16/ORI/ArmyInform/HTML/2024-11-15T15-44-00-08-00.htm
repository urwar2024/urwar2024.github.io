<html><body><h1>20 мільярдів гривень на харчування для ЗСУ: оголошено нові тендери на 2025 рік</h1><hr/>Published Time: 2024-11-15T15:44:00+08:00<br>Author: Army Inform<br>Description: Про це інформує Міністерство оборони України.    «Забезпечення військових належним...<br>Images: <a href="https://armyinform.com.ua/wp-content/uploads/2024/11/photo_5312015015278143081_y-e1731677417641.jpg">000000.jpg</a><br>Categories: Важливо, Новини<br>Tags: stoprussia, агресія рф, війна, вторгнення рф, міноборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="783" src="../Images/2024-11-15T15-44-00-08-00/000000.jpg" srcset="../Images/2024-11-15T15-44-00-08-00/000000.jpg" width="1083"> </img></figure><!-- .post-thumbnail -->
<p><strong> Закупівельна агенція Міноборони «Державний оператор тилу» оголосила закупівлі харчування для Збройних Сил України на перше півріччя 2025 року. Очікувана вартість закупівель — понад 20 млрд грн. </strong></p>
<p>Про це <a href="https://mod.gov.ua/news/2024/11/15/dot-minoboroni-ogolosiv-zakupivli-harchuvannya-dlya-zsu-na-pershe-pivrichchya-2025-roku" rel="nofollow" target="_blank">інформує</a> Міністерство оборони України.</p>
<p>«Забезпечення військових належним харчуванням — це не лише питання здоров’я та комфорту, а й фактор, який безпосередньо впливає на моральний стан і бойову ефективність наших захисників. Ми повинні надати військовослужбовцям високоякісне та різноманітне харчування, зокрема через покращення його якості та впровадження сучасних стандартів і новітніх технологій. Ми продовжуємо вдосконалювати всі аспекти тилового забезпечення, щоб армія мала все необхідне для ефективного виконання бойових завдань», — зазначив заступник Міністра оборони України Дмитро Кліменков.</p>
<p>Наразі торги оголошені за поточною моделлю: постачальник самостійно визначає виробників товарів для Збройних Сил України.</p>
<p>Водночас для покращення якості продуктів і посилення контролю в новому договорі вже передбачено низку змін: деталізація описів продуктів, розширення об’єктів аудитів та перевірок, оновлення вимог до транспортування, перегляд штрафних санкцій тощо.</p>
<p>Згодом планується оголошення проведення закупівель для нової пілотної моделі закупівель, яка була презентована у вересні 2024 року. Цього тижня вже було оголошено рамкові угоди на сигнальні торги для виробників за окремими категоріями, а саме: овочі і фрукти, ковбасні вироби, м’ясо, молочні вироби та риба. Саме ці категорії товарів були обрані як такі, що потребують підвищеної уваги у питанні якості.</p>
<p>Пілотний проєкт постачання діятиме водночас з поточною моделлю у 2025 році в п’яти областях: Київській, Вінницькій, Житомирській, Черкаській та Кіровоградській. Наразі ДОТ обирає контрагентів для подальшої кваліфікації та проведення, власне, сигнальних торгів, які заплановані на середину грудня.</p>
<p>«Цього року ми оголошуємо закупівлі заздалегідь, ще в листопаді, щоб гарантувати сталість постачання для військовослужбовців. Поточна логістична модель є відпрацьованою, знайомою та зрозумілою для учасників ринку, тому вона залишається передусім в областях, де проходить лінія зіткнення. Водночас „пілот“ має низку переваг, що дозволить підвищити контроль якості товарів та прямий контакт безпосередньо з виробниками», — зазначила Галина Літош, директорка програми харчування ДОТ.</p>
<p>Як повідомляла АрміяInform, Міністерство оборони України <a href="https://armyinform.com.ua/2024/11/14/micznisha-ta-komfortnisha-forma-minoborony-posylyuye-spivpraczyu-z-vyrobnykamy-rechovogo-majna-dlya-zsu/">посилює співпрацю з виробниками та постачальниками речового забезпечення для ЗСУ</a>.</p>
</div><p>Source: <a href="https://armyinform.com.ua/2024/11/15/20-milyardiv-gryven-na-harchuvannya-dlya-zsu-ogolosheno-novi-tendery-na-2025-rik/">https://armyinform.com.ua/2024/11/15/20-milyardiv-gryven-na-harchuvannya-dlya-zsu-ogolosheno-novi-tendery-na-2025-rik/</a></p></body></html>