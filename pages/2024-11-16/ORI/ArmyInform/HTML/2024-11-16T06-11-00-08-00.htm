<html><body><h1>роспропаганда розганяє фейкове відео із закликами щодо боротьби з військовими КНДР</h1><hr/>Published Time: 2024-11-16T06:11:00+08:00<br>Author: Army Inform<br>Description: У цьому анімаційному відео йдеться про перемогу України над монголо-татарами....<br>Images: <a href="https://armyinform.com.ua/wp-content/uploads/2024/11/stopfake-kndr-scaled.webp">000000.webp</a><br>Categories: Новини<br>Tags: стопфейк<br><div class="single-content">
<figure class="post-thumbnail">
<img alt="Колаж Сергія Поліщука / АрміяInform" class="attachment-post-thumbnail size-post-thumbnail wp-post-image" height="1152" sizes="(max-width: 2048px) 100vw, 2048px" src="../Images/2024-11-16T06-11-00-08-00/000000.png" srcset="../Images/2024-11-16T06-11-00-08-00/000000.png" width="2048"> <figcaption class="wp-caption-text">
		Колаж Сергія Поліщука / АрміяInform</figcaption>
</img></figure><!-- .post-thumbnail -->
<p><strong> Після заяв українського військово-політичного керівництва про нарощування співробітництва між рф та Північною Кореєю та підтвердження факту залучення військових цієї країни до лав армії окупанта, у російському сегменті інтернету поширився фейковий агітаційний ролик від нібито Міністерства оборони України, яким «українська влада намагається мотивувати чоловіків вступати до лав ЗСУ та дати відсіч військовим з КНДР». </strong></p>
<p>У цьому анімаційному відео йдеться про перемогу України над монголо-татарами. І акцентується на фразі «Змогли тоді! Зможемо і зараз!».</p>
<p>Проте це — фейк, <a href="https://gwaramedia.com/feyk-ahitatsiynyy-rolyk-minoborony-ukrainy-shcho-zaklykaie-daty-vidsich-viyskovym-z-kndr/" rel="nofollow" target="_blank">повідомляє</a> Ґвара Медіа. Міністерство оборони України не робило жодних відео із закликами щодо боротьби з військовими КНДР. Персонажі на відео — це стокові ілюстрації, які будь-хто може завантажити, щоб надалі використати для створення анімації. Ба більше, такі анімовані персонажі вже використовувалися пропагандистами раніше у ролику, що поширювався у російському сегменті інтернету наприкінці січня 2024 року. Тоді українським фермерам пропонувалося «відправити своїх півнів на фронт», щоб зробити їх бойовими.</p>
<p>Мультиплікаційна анімація озвучена жіночим голосом, записаним за допомогою Google перекладача. На підробку вказує також неправильний номер гарячої лінії Міністерства оборони.</p>
<p>Подібними відео ворог намагається висміяти українців та дискредитувати Сили оборони України. А також посіяти страх через можливу участь корейських військовослужбовців у війні.</p>
</div><p>Source: <a href="https://armyinform.com.ua/2024/11/16/rospropaganda-rozganyaye-fejkove-video-iz-zaklykamy-shhodo-borotby-z-vijskovymy-kndr/">https://armyinform.com.ua/2024/11/16/rospropaganda-rozganyaye-fejkove-video-iz-zaklykamy-shhodo-borotby-z-vijskovymy-kndr/</a></p></body></html>