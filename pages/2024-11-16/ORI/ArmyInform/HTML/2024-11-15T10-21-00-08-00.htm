<html><body><h1>«Ряджені» у «піксель»: перевдягнутих в українську форму окупантів ефективно виявляють на полі бою</h1><hr/>Published Time: 2024-11-15T10:21:00+08:00<br>Author: Army Inform<br>Description: Про це в ефірі національного телемарафону «Єдині новини» розповів командир батальйону...<br>Images: <a href="https://armyinform.com.ua/wp-content/uploads/2024/11/piksel.jpg">000000.jpg</a><br>Categories: Новини<br>Tags: Ахіллес, військова форма, Харківська область, Харківщина<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="366" src="../Images/2024-11-15T10-21-00-08-00/000000.jpg" srcset="../Images/2024-11-15T10-21-00-08-00/000000.jpg" width="698"> <figcaption class="wp-caption-text">
		Ілюстративне фото</figcaption>
</img></figure><!-- .post-thumbnail -->
<p><strong> Військовослужбовці загарбницько-окупаційної армії російської федерації часто вдаються до підступної тактики перевдягання у військову форму Збройних Сил України. Однак у Силах оборони вже відпрацьовані ефективні алгоритми розрізнення «свій — чужий». </strong></p>
<p>Про це в ефірі національного телемарафону «Єдині новини» <a href="https://youtu.be/j5TqaWCCdUg" rel="nofollow" target="_blank">розповів</a> командир батальйону ударних безпілотних авіаційних комплексів «Ахіллес» 92 окремої штурмової бригади імені кошового отамана Івана Сірка капітан Юрій Федоренко.</p>
<p>— Є алгоритм, розповідати на широкий загал його не буду. Це завжди складно, але досягається шляхом перемовин і тактикою дій на полі бою, безпосередньо взяттям під контроль того чи іншого представника, який знаходиться у формі «піксель», але тобі невідомий, — сказав він.</p>
<p>Військовий наголосив, що підступна тактика перевдягання у військову форму противника не є новою для російських військових.</p>
<p>— Ця тактика для противника не є новою. Вона ними застосовується з інших війн, в яких російська федерація брала участь, — розповів офіцер.</p>
<p>Командир дронарів пояснив основну мету окупантів.</p>
<p>— Останній рік ми можемо спостерігати достатньо насичено, коли противник одягає «піксель» і намагається просочуватися в наші тилові сполучення для того, щоб сіяти в тилах хаос і вносити максимальний дисбаланс, наскільки це є можливо, — сказав Юрій Федоренко.</p>
<p>Утім, «ряджених» у «піксель» окупантів виявляють доволі ефективно.</p>
<p>— Тактика [ворога] нам відома, тому таких випадків з кожним днем стає все менше і менше. Системна робота для того, щоб розрізняти «свій — чужий» проводиться і достатньо якісно впроваджена в Силах оборони. На кожному відтинку буде по-різному, заради правди, але переважна більшість командирів чітко розуміють і усвідомлюють, як це потрібно зробити, і як навчити особовий склад розрізняти «свій — чужий», — наголосив командир «Ахіллеса».</p>
<p>Раніше АрміяInform повідомляла, що <a href="https://armyinform.com.ua/2024/11/15/do-kupyanska-rosiyany-pronykly-zavdyaky-tumanu-vorozhi-tank-2-mtlb-ta-desant-znyshhyly/">під прикриттям густого туману росіянами вдалося проникнути на околицю Куп’янська, однак усю бронетехніку та піхотний десант ворога у місті знищили Сили оборони</a>.</p>
</div><p>Source: <a href="https://armyinform.com.ua/2024/11/15/ryadzheni-u-piksel-perevdyagnutyh-v-ukrayinsku-formu-okupantiv-efektyvno-vyyavlyayut-na-poli-boyu/">https://armyinform.com.ua/2024/11/15/ryadzheni-u-piksel-perevdyagnutyh-v-ukrayinsku-formu-okupantiv-efektyvno-vyyavlyayut-na-poli-boyu/</a></p></body></html>