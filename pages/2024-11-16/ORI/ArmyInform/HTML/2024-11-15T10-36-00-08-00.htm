<html><body><h1>Виявився «розконсервованим кротом»: затримано командира одного з підрозділів ССО</h1><hr/>Published Time: 2024-11-15T10:36:00+08:00<br>Author: Army Inform<br>Description: Про це йдеться в повідомленні СБУ.    Зловмисником виявився підполковник, командир одного...<br>Images: <a href="https://armyinform.com.ua/wp-content/uploads/2024/11/5312107129441740650.jpg">000000.jpg</a><br>Categories: Новини<br>Tags: державна зрада, СБУ, ССО<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="853" src="../Images/2024-11-15T10-36-00-08-00/000000.jpg" srcset="../Images/2024-11-15T10-36-00-08-00/000000.jpg" width="1280"> </img></figure><!-- .post-thumbnail -->
<p><strong> Військова контррозвідка та слідчі Служби безпеки за сприяння Головнокомандувача Збройних Сил України та командувача ССО затримали «розконсервованого» агента російської воєнної розвідки (більш відомої як гру). </strong></p>
<p>Про це йдеться в <a href="https://t.me/SBUkr/13388" rel="nofollow" target="_blank">повідомленні</a> СБУ.</p>
<p>Зловмисником виявився підполковник, командир одного з підрозділів Сил спеціальних операцій ЗСУ, якого окупанти завербували ще до початку широкомасштабної війни.</p>
<p>Навесні 2024 року його дистанційно «активував» кадровий співробітник російського гру і визначив завдання: передавати рашистам плани бойових операцій Сил оборони в тилу ворога.</p>
<p>Найбільше агресора цікавили розвіддані про диверсійно-розвідувальні рейди українських спецпризначенців за лінію фронту на Запорізькому, Херсонському та Кримському напрямках.</p>
<p>Для виконання ворожого завдання «кріт» використовував своє службове становище, завдяки якому отримував інформацію про заплановані маршрути переміщення воїнів Сил оборони, їхнє озброєння та «цілі».</p>
<p>Окупанти планували використати цю інформацію для ліквідації українських спецпризначенців на лінії фронту або за її межами — на тимчасово захопленій частині території на півдні України.</p>
<p>Також агент «зливав» своєму російському куратору дані про інші підрозділи Сил оборони.</p>
<p>У результаті спецоперації військова контррозвідка СБУ поетапно задокументувала злочини зрадника і затримала його. Одночасно було проведено комплексні заходи для убезпечення локацій Сил оборони.</p>
<p>За даними слідства, фігурант був завербований воєнною розвідкою рф через своїх знайомих у росії, з якими він підтримував зв’язок. Під час обшуків у затриманого вилучено засоби конспіративного зв’язку, комп’ютерну техніку, мобільний телефон та накопичувачі інформації.</p>
<p>Слідчі Служби безпеки повідомили йому про підозру за ч. 2 ст. 111 Кримінального кодексу України (державна зрада, вчинена в умовах воєнного стану).</p>
<p>Зловмисник перебуває під вартою. Йому загрожує довічне ув’язнення з конфіскацією майна.</p>
<p>Командування ССО <a href="https://t.me/ukr_sof/1260" rel="nofollow" target="_blank">повідомило</a>, що їм було відомо про слідчі дії щодо даного військовослужбовця і вони всебічно сприяли їх проведенню.</p>
<p>«ССпО продовжують виконувати задачі, нищити ворога та звільняти українську землю від окупантів. А всіх тих, хто думає, що може цьому завадити та поставити життя наших воїнів під загрозу, буде викрито та відправлено за ґрати», — йдеться в заяві.</p>
</div><p>Source: <a href="https://armyinform.com.ua/2024/11/15/vyyavyvsya-rozkonservovanym-krotom-zatrymanyj-komandyr-odnogo-z-pidrozdiliv-sso/">https://armyinform.com.ua/2024/11/15/vyyavyvsya-rozkonservovanym-krotom-zatrymanyj-komandyr-odnogo-z-pidrozdiliv-sso/</a></p></body></html>