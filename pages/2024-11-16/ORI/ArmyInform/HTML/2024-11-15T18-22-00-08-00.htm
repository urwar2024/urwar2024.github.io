<html><body><h1>Міноборони опублікувало Добровільний звіт у сфері міжнародного гуманітарного права</h1><hr/>Published Time: 2024-11-15T18:22:00+08:00<br>Author: Army Inform<br>Description: Про це інформує Міністерство оборони України.    Зокрема, йдеться про:      виведення...<br>Images: <a href="https://armyinform.com.ua/wp-content/uploads/2024/11/whatsapp_image_2024_11_15_at_17_50_51_a8ab0eea28.webp">000000.webp</a><br>Categories: Новини<br>Tags: stoprussia, агресія рф, війна, вторгнення рф, міноборони<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="800" src="../Images/2024-11-15T18-22-00-08-00/000000.png" srcset="../Images/2024-11-15T18-22-00-08-00/000000.png" width="1200"> </img></figure><!-- .post-thumbnail -->
<p><strong> Міністерство оборони опублікувало Добровільний звіт у сфері міжнародного гуманітарного права (МГП). Це перший такий документ, виданий в Україні. У ньому відображено запроваджену систему та унікальний досвід імплементації, застосування та поширення знань про МГП. </strong></p>
<p>Про це <a href="https://mod.gov.ua/news/2024/11/15/dostavka-gumdopomogi-dronom-i-vivedennya-czivilnih-z-pid-obstriliv-minoboroni-opublikuvalo-dobrovilnij-zvit-u-sferi-mizhnarodnogo-gumanitarnogo-prava" rel="nofollow" target="_blank">інформує</a> Міністерство оборони України.</p>
<p><strong>Зокрема, йдеться про:</strong></p>
<ul>
<li>виведення цивільних з-під ворожого обстрілу за допомогою БПЛА,</li>
<li>доставку дитині гуманітарної допомоги дроном,</li>
<li>точне ураження військових цілей ворога на різних відстанях,</li>
<li>вивчення норм МГП по телебаченню та в телефоні тощо.</li>
</ul>
<p>Такі звіти є світовим трендом останніх років. Його започаткувала Велика Британія та продовжили більш ніж 15 держав.</p>
<p>Як наголосив заступник Міністра оборони України бригадний генерал юстиції Сергій Мельник, продукт Міноборони є унікальним.</p>
<p><strong>По-перше</strong>, жодна держава у світі не видавала цей документ під час триваючих бойових дій такої інтенсивності.</p>
<p><strong>По-друге</strong>, оборонне відомство жодної з держав світу не видавало його самостійно, від власного імені.</p>
<p><strong>По-третє</strong>, такий звіт демонструє відкритість політики Міноборони у сфері МГП.</p>
<p>«Український Червоний Хрест вважає, що практика написання добровільного звіту з МГП є важливим інструментом для забезпечення прозорості та підзвітності під час збройного конфлікту. Як допоміжний орган держави, ми раді, що змогли підтримати цю ініціативу Міноборони», — зазначив генеральний директор Товариства Червоного Хреста України Максим Доценко.</p>
<p>Важливу роль у підготовці Добровільного звіту Міноборони відіграла Міжвідомча комісія з МГП Великої Британії.</p>
<p>«Це честь для мене особисто і всієї команди. Видання такого звіту, попри значні виклики збройного конфлікту, є неймовірним. Такі зусилля надають Україні додаткові інструменти для розбудови діалогу з іншими державами та суспільствами, демонструючи що саме робить Міністерство оборони України у сфері МГП», — зазначив Ендрю Мердок, голова Міжвідомчої комісії з МГП Великої Британії.</p>
<p>Добровільний звіт Міноборони адресований представникам органів державної влади, міжнародним організаціям, академічній спільноті як в Україні, так і за кордоном.</p>
<p>Для міжнародної спільноти його вперше презентували під час 34-ї Міжнародної конференції Червоного Хреста і Червоного Півмісяця у Женеві. Вона є найбільшим гуманітарним майданчиком, що проводиться раз на чотири роки.</p>
<p>«125 сторінок, 50 практичних прикладів у 6 розділах — це про системність і практику. Це наш юридичний спосіб демонстрації партнерам надійності України у використанні переданої зброї та військової техніки. Це заклик до більш рішучих дій і політичних рішень щодо надання міжнародної військової допомоги для боротьби за спільні цінності», — сказала заступниця начальника відділу міжнародного права Департаменту юридичного забезпечення Міноборони підполковник юстиції Інна Заворотько.</p>
<p>Добровільний звіт Міноборони у сфері МГП доступний <a href="https://s3.eu-west-1.amazonaws.com/mod.gov.ua-statics-bucket/Voluntary_report_Mo_D_in_IHL_0fae15454a.pdf" rel="noopener" target="_blank">англійською</a> та <a href="https://s3.eu-west-1.amazonaws.com/mod.gov.ua-statics-bucket/Dobrovilnij_zvit_u_sferi_MGP_14_11_24_a99f628e0a.pdf" rel="noopener" target="_blank">українською</a> мовами.</p>
<p>Як повідомляла АрміяInform, Міноборони та НАЗК <a href="https://armyinform.com.ua/2024/11/15/minoborony-ta-nazk-rozrobyly-rekomendacziyi-z-usunennya-korupczijnyh-ryzykiv-u-tylovyh-zakupivlyah-dlya-zsu/">розробили рекомендації з усунення корупційних ризиків</a> у тилових закупівлях для ЗСУ.</p>
</div><p>Source: <a href="https://armyinform.com.ua/2024/11/15/minoborony-opublikuvalo-dobrovilnyj-zvit-u-sferi-mizhnarodnogo-gumanitarnogo-prava/">https://armyinform.com.ua/2024/11/15/minoborony-opublikuvalo-dobrovilnyj-zvit-u-sferi-mizhnarodnogo-gumanitarnogo-prava/</a></p></body></html>