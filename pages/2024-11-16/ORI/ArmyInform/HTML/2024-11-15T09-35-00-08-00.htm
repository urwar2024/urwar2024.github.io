<html><body><h1>У ВМС ЗСУ розповіли, як росіяни стягують ресурси для свого захисту в окупованому Криму</h1><hr/>Published Time: 2024-11-15T09:35:00+08:00<br>Author: Army Inform<br>Description: Про це розповів речник ВМС ЗСУ капітан 3 рангу Дмитро Плетенчук в ефірі «Громадського...<br>Images: <a href="https://armyinform.com.ua/wp-content/uploads/2024/08/bez-imeni-8-e1722929833872.jpg">000000.jpg</a><br>Categories: Новини<br>Tags: ВМС ЗСУ, Дмитро Плетенчук, Крим<br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="568" src="../Images/2024-11-15T09-35-00-08-00/000000.jpg" srcset="../Images/2024-11-15T09-35-00-08-00/000000.jpg" width="964"> <figcaption class="wp-caption-text">
		Дмитро Плетенчук</figcaption>
</img></figure><!-- .post-thumbnail -->
<p><strong> Росія змушена стягувати великі сили для протиповітряної оборони та іншої військової інфраструктури, щоб утримати контроль над тимчасово окупованим Кримом. </strong></p>
<p>Про це розповів речник ВМС ЗСУ капітан 3 рангу Дмитро Плетенчук в ефірі <a href="https://hromadske.radio/news/2024/11/14/mynuloho-roku-kerchenskyy-mist-okhoronialo-10-14-kateriv-zaraz-ikh-nemaie-rechnyk-vms" rel="nofollow" target="_blank">«Громадського радіо»</a>.</p>
<p>Дмитро Плетенчук зауважив, що у зв’язку з цим росіяни навіть перенаправляють ресурси з інших напрямків, намагаючись захистити свою стратегічну інфраструктуру в Криму.</p>
<p>«Вони постійно, особливо перед періодом штормів, максимально нарощують усі засоби. Це гідротехнічні споруди, це понтони, це прибудови різноманітні. Минулого року, наприклад, на охороні мосту перебували від 10 до 14 кораблів і катерів одночасно. Зараз їх нуль. Вони перекладають це на повітряну складову», — сказав він.</p>
<p>За його словами, для оборони від безекіпажних катерів окупанти використовують, наприклад, гелікоптери, в першу чергу. Тому що вони мають приблизно таку саму швидкість і, відповідно, на них патрулювати таку ділянку легше, ніж на літаку.</p>
<p>Українські війська також продовжують активно працювати над блокуванням російських військових суден, що намагаються проходити через Керченську протоку.</p>
<p>Хоча Україна офіційно закрила цю зону для цивільного судноплавства, російські порти на Азовському морі продовжують працювати, забезпечуючи міжнародну торгівлю. Україна, своєю чергою, не чіпає цивільні судна, що дотримуються міжнародних стандартів.</p>
<p>«Це теж є важливим кейсом, про який чомусь не дуже згадують. Але торговельні порти, наприклад, в тому самому Темрюку, в Азові, працюють і надалі. Так, окуповані порти Бердянська і Маріуполя поза законом, як і кримські порти, звісно, але ті порти на Азові, які належать російській федерації офіційно, вони продовжують міжнародну торгівлю. І ви бачите, ми не чіпаємо цивільні судна, які туди заходять. Хоча насправді Керченська протока, вона закрита офіційно Україною, яка мала право це зробити», — сказав Дмитро Плетенчук.</p>
<p>Як повідомляла АрміяInform, кораблі чорноморського флоту рф <a href="https://armyinform.com.ua/2024/11/14/vms-zsu-vorozha-aviacziya-peretvoryla-chorne-more-na-siru-zonu/">не виходять в акваторію Чорного моря</a> через низку чинників, ворог використовує тільки авіацію.</p>
</div><p>Source: <a href="https://armyinform.com.ua/2024/11/15/u-vms-zsu-rozpovily-yak-rosiyany-styaguyut-resursy-dlya-svogo-zahystu-v-okupovanomu-krymu/">https://armyinform.com.ua/2024/11/15/u-vms-zsu-rozpovily-yak-rosiyany-styaguyut-resursy-dlya-svogo-zahystu-v-okupovanomu-krymu/</a></p></body></html>