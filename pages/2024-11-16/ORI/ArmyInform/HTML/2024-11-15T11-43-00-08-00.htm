<html><body><h1>Вночі рф атакувала Одесу саме ударними дронами, а не імітаційними БПЛА — Юрій Ігнат</h1><hr/>Published Time: 2024-11-15T11:43:00+08:00<br>Author: Army Inform<br>Description: Про це повідомив тимчасовий виконувач обов’язків начальника управління комунікацій...<br>Images: <a href="https://armyinform.com.ua/wp-content/uploads/2024/11/5312113443043665758.jpg">000000.jpg</a><br>Categories: Новини<br>Tags: <br><div class="single-content">
<figure class="post-thumbnail">
<img alt="" class="attachment-post-thumbnail size-post-thumbnail wp-post-image" height="960" sizes="(max-width: 1280px) 100vw, 1280px" src="../Images/2024-11-15T11-43-00-08-00/000000.jpg" srcset="../Images/2024-11-15T11-43-00-08-00/000000.jpg" width="1280"> </img></figure><!-- .post-thumbnail -->
<p><strong> У ніч проти 15 листопада росія запустила по Україні саме «Шахеди», а не безпілотники невстановленого типу, як практикує це останнім часом. </strong></p>
<p>Про це <a href="https://www.facebook.com/yuriy.ignat/posts/pfbid02PGYNeiaocwV45csSRRXz6H4nsXvJ471284TPpVXnbM3wrBfY9c5SYsuYGTMPPrEpl" rel="nofollow" target="_blank">повідомив</a> тимчасовий виконувач обов’язків начальника управління комунікацій Повітряних Сил ЗСУ полковник Юрій Ігнат.</p>
<p>За його інформацією, «Шахеди» летіли на Одесу через море — із краснодарського краю рф та тимчасово окупованого Криму.</p>
<p>«Саме «Шахеди», а не оте «невстановленого типу», що постійно летить з півночі вперемішку зі справжніми ударними безпілотниками», — зазначив Юрій Ігнат.</p>
<p>Він додав, що цим зумовлені суттєві наслідки від атаки в Одесі, оскільки навіть збиті ударні БПЛА із бойовою частиною становлять небезпеку.</p>
<p>«Одесу атакують часто — балістика, КАР, крилаті ракети та ударні БПЛА. Щільна забудова міста, урбанізована місцевість суттєво ускладнюють роботу протиповітряної оборони, але відсоток збиття залишається високим. На жаль, не все, що летить, можливо збити над морем!» — написав Юрій Ігнат.</p>
<p>Він зазначив, що Повітряні Сили продовжують інформувати населення про загрози з повітря у Telegram та WhatApp.</p>
<p>«Оскільки доля Telegram в Україні невизначена, маємо забезпечити себе додатковими майданчиками комунікації та інформування про повітряні загрози. У Мінцифри рекомендували і запевнили, що Viber нині цілком безпечний і не має російського контролю», — йдеться в повідомленні.</p>
<p>Тому з 19 листопада 2024 року ПС ЗСУ додатково інформуватимуть у Viber.</p>
<p>Як повідомляла АрміяInform, пізно ввечері 14 листопада ворог <a href="https://armyinform.com.ua/2024/11/15/vorog-zavdav-masovanogo-udaru-po-czentru-odesy-ye-zagybla-i-poraneni/">завдав масованого удару</a> ракетами та безпілотниками по центру Одесу. Внаслідок обстрілу одна людина загинула і ще 10 дістали поранення, є руйнування.</p>
</div><p>Source: <a href="https://armyinform.com.ua/2024/11/15/vnochi-rf-atakuvala-odesu-same-udarnymy-dronamy-a-ne-imitaczijnymy-bpla-yurij-ignat/">https://armyinform.com.ua/2024/11/15/vnochi-rf-atakuvala-odesu-same-udarnymy-dronamy-a-ne-imitaczijnymy-bpla-yurij-ignat/</a></p></body></html>